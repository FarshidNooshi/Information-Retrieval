score: 137,
url: https://www.farsnews.ir/news/14001222000450/توضیحات-یک-منبع-آگاه-درباره-وقفه-مذاکرات-وین,
title: توضیحات یک منبع آگاه درباره وقفه مذاکرات وین
content: 
به گزارش خبرنگار سیاسی خبرگزاری فارس، به نظر می‌رسد مذاکرات وین به روزهای آخر خود نزدیک شده است و براساس اعلام برخی منابع تا رسیدن به توافق راه زیادی باقی نمانده و تنها نیاز است آمریکا به آنچه در برجام برای برداشتن تحریم‌ها وعده داده  عمل کند و تضمین معتبری هم برای انجام این تعهدات داده شود. براساس اعلام مسئولان سیاست خارجه در کنار دریافت تضمین‌ معتبر، برداشتن همه تحریم‌ها از نکات و مطالبات اصلی ایران در مذاکرات است. اما به نظر می‌رسد آمریکا در مقابل عمل به این تعهد برجامی مقاومت می‌کند. * تحریم‌های آمریکا علیه ایران آمریکا پس از تسخیر لانه‌ جاسوسی آمریکا در تهران، «کارتر» در تاریخ 8 نوامبر 1979م. با استناد به قانون‌ «کنترل صدور تسلیحات نظامی»، کشتی حامل‌ لوازم یدکی نظامی متعلق به ایران را توقیف کرد. ارزش این لوازم 300 میلیون دلار بود. با اوج‌گیری کشمکش‌های سیاسی بر سر مسئله‌ تصرف سفارت، دولت موقت، اعلام کرد تمام دارایی‌های‌ خود را از بانک‌های آمریکا خارج خواهد کرد. کارتر با لحاظ این احتمال، در کشور شرایط اضطراری اعلام کرد و با استناد به قانون شرایط اضطراری اقتصاد بین‌الملل (IEEPA) و قانون‌ شرایط اضطراری ملی (NEA)، با صدور دستور ویژه‌ی شماره‌ی (12170)، تمام دارایی‌های ایران در آمریکا را به تصرف خود درآورد.   مجموع پس‌اندازها و اوراق بهادار بلوکه شده‌ی ایران بالغ بر 12 میلیارد دلار بود. حدود 1.4میلیارد دلار در بانک «فدرال رزرو» آمریکا، 5.6میلیارد دلار در شعب مختلف بانک‌های این کشور‌ در خارج از آمریکا، 2 میلیارد دلار در سایر بانک‌های آمریکا و حدود 2 میلیارد دلار در اختیار شهروندان و مؤسسه‌های خصوصی ایالات متحده بود. همچنین 1.6میلیون اونس طلا به حساب بانک‌ مرکزی ایران در بانک «فدرال رزرو» نگاه داشته‌ می‌شد. در تاریخ 7 آوریل 1980م. کارتر با صدور دستور ویژه‌ شماره‌ (12205)، فروش و عرضه‌ هرگونه کالا و خدمات، به‌جز مواد غذایی و دارویی، به ایران را ممنوع کرد. براساس دستور ویژه‌ی (12211) به تاریخ 17 آوریل 1980م.، وارد نمودن هرگونه کالا از ایران‌ نیز ممنوع شد. این دستورات هم با استناد به‌ قانون (IEEPA) صادر شد. پس از پایان داستان‌ گروگان‌گیری در روزهای پایانی ریاست‌جمهوری‌ کارتر، وی با صدور 10 دستور ویژه، تمام‌ تحریم‌ها برضد ایران را لغو کرد، اما دولت بعدی‌ (ریگان) در عمل فقط ممنوعیت مربوط به‌ صادرات و واردات را اجرا نمود و به بهانه‌های‌ مختلف، از آزاد کردن اموال ایران طفره رفت. آمریکا از سال 1983م. تحریمی یک جانبه موسوم به عملیات «استانج» را برضد ایران آغاز کرد.   در این راستا ایالات متحده با 20کشور درباره‌ی ارسال نکردن سلاح به ایران وارد مذاکره شد تا آن‌ها را مجاب کند که سلاح به ایران نفروشند. این تحریم در شرایط درگیری ایران در جنگ تحمیلی با هدف حمایت از عراق بعثی در برابر ایران اسلامی بود.    در ادامه‌ تحریم‌های اعمال شده از سوی آمریکا، بار دیگر در سال 1984م. آمریکا صادرات برخی از مواد شیمیایی را به ایران ممنوع کرد. ممنوعیت برخی از مواد شیمیایی بعد از ماجرای ایران-کنترا در سال 1987م. به 150 نوع کالا که دارای کاربرد نظامی نیز بودند، گسترش یافت. همچنین در تاریخ 6 نوامبر سال‌ 1987م. نمایندگان کنگره در واکنش به خریدهای‌ نفت اداره‌ی انرژی آمریکا از ایران، لایحه‌ای به‌ مجلس برده و با تصویب آن واردات نفت از ایران‌ را ممنوع کردند.   ریگان که نمی‌خواست کمتر از کنگره ضدتروریست جلوه کند، 3هفته بعد با صدور دستور ویژه‌ی (12613) ورود هرگونه کالا و خدمات از ایران را ممنوع کرد. وی برای صدور این دستور به بند 505 «قانون همکاری‌های‌ بین‌المللی امنیتی و توسعه»، مصوب سال‌ 1985م. استناد کرد. در واقع زمانی که ایران درگیر جنگ تحمیلی بود، ایالات متحده به تعریف سیاست‌های تحریمی پرداخت که بتواند بر نتیجه‌ی جنگ ایران و عراق تأثیری شگرف بگذارد و رقیب نوپای اسلامی خود را در جنگی نابرابر از میدان به در کند. اما پایان جنگ، تافته‌ی بافته‌ی آمریکا را ریش ریش کرد. * پایان جنگ، تداوم تحریم با پذیرش قطعنامه‌ی (598) توسط ایران، جنگ تحمیلی، رسمی و فیزیکی برضد جمهوری اسلامی پایان یافت، اما حربه‌ی نرم، جایگزین حربه‌ی سخت جنگ شد. به موازات تحریم‌های قبلی، سیاست اعمال فشار و تحریم برضد ایران تداوم یافت. با آغاز ریاست جمهوری «بیل کلینتون» در سال 1992م. روابط ایران و آمریکا وارد مرحله‌ی تازه‌ای شد. استراتژی جدید آمریکا درباره‌ی ایران و عراق «سیاست مهاردوگانه» بود.   براساس این سیاست، آمریکا در نخستین گام، محدودیت‌هایی برای خرید نظامی ایران، ممنوعیت کمک و تخصیص اعتبار، کنترل صادرات و واردات، جلوگیری از اعطای وام از سوی بانک جهانی و صندوق بین‌المللی پول و ادامه‌ی توقیف اموال ایران اعمال کرد. کلینتون در اسفند ماه 1373 فرمان اجرایی شماره‌ی (12957) مبنی بر ممنوعیت برخی معاملات مربوط به توسعه‌ی منابع نفتی ایران را امضا نمود.   بدین ترتیب شرکت‌های آمریکایی از سرمایه‌گذاری در بخش نفت و گاز ایران منع شدند. رئیس جمهور آمریکا بار دیگر در اردیبهشت 1374 طی فرمان شماره‌ی (12959) تحریم‌های جدیدی را برضد ایران اعمال کرد. بر این اساس شرکت‌های آمریکایی از خرید نفت از ایران منع شدند. در این دوران آمریکا سیاست‌های ضد ایرانی خود را ادامه داد به گونه‌ای که در مرداد 1375 قانون مجازات‌ها برضد ایران و لیبی در کنگره تصویب شد.   طبق این قانون که به «داماتو» معروف شد، شرکت‌های غیرآمریکایی که در بخش نفت و گاز لیبی و ایران سرمایه‌گذاری کنند، مجازات خواهند شد. بنابراین علاوه بر شرکت‌های آمریکایی، تمامی شرکت‌های خارجی دیگر از سرمایه‌گذاری بیش از 20 میلیون دلار در ایران منع شدند. * 11 سپتامبر، موج جدید تحریمها همچنان در دوره‌های بعدی نیز تحریم‌ها برضد ایران توسط رؤسای جمهور آمریکا تمدید می‌شد. با این حال به دنبال رویداد 11 سپتامبر 2001م. «جورج بوش»، رئیس‌جمهور وقت آمریکا قانونی را تصویب کرد که اجازه‌ی بلوکه‌ی اموال و دارایی‌های اشخاص حقوقی و حقیقی حامی تروریسم را ارائه می‌کرد. چندی بعد شماری از اشخاص حقیقی و حقوقی در ایران نیز در فهرست تحریم‌ها قرار گرفتند. به طوری که برخی بانک‌ها مانند بانک سپه و ملی، مقاطعه‌کاران در صنعت دفاعی و شرکت‌های سپاه پاسداران به همراه مقام‌های سپاه و نیروی قدس در فهرست تحریم‌ها قرار گرفتند. در راستای سیاست‌های آمریکا در ژوئن 2008م. اتحادیه‌ی اروپا دارایی بیش از 40 شخص حقیقی و حقوقی که با بانک ملی ایران همکاری داشتند را مسدود کرد. ژاپن و اتحادیه‌ی اروپا همچنین محدودیت‌هایی را در جهت اعطای وام به ایران اعمال کردند. همچنین در جولای 2010م.، «اوباما» تحریم شرکت‌های داخلی و خارجی که به ایران بنزین می‌فروشند یا به ارتقای ظرفیت پالایشگاهی جمهوری اسلامی کمک می‌کنند را تصویب کرد.  * تحریم‌های هسته‌ای پس از 11 سپتامبر و موج جدیدی از تحریم‌ها برضد ایران، ترسیم چهره‌ی «ایران هسته‌ای» در صدر تبلیغات منفی از جمهوری اسلامی قرار گرفت. به دنبال این امر کشورهای غربی در صدد اعمال تحریم‌های گوناگون اقتصادی و تکنولوژیکی برضد ایران برآمدند و با طرح فعالیت‌های هسته‌ای ایران در شورای امنیت به مخاصمه با این کشور پرداختند. در این راستا ایالات متحده پس از 11 سپتامبر 2001م.، جمهوری اسلامی ایران را کشوری در پی «دستیابی به سلاح‌های کشتار جمعی و بر هم زننده‌ی صلح و ثبات بین‌المللی» معرفی کرد و تمام تلاش خود را جهت ناکامی ایران در اجرای فعالیت‌های هسته‌ای و ارجاع پرونده‌ی ایران به شورای امنیت به کار گرفت. قطعنامه‌ی (1737) که در 23 دسامبر 2006م. به تصویب اعضای شورای امنیت رسید، در عمل ایران را به فصل7 و ماده‌ی 41 منشور ملل متحد کشاند. این قطعنامه دارایی‌های برخی مؤسسه‌ها و افراد مرتبط با برنامه‌های هسته‌ای ایران در خارج از کشور را مسدود نمود. همچنین در این قطعنامه ذکر شده بود که در صورت بی‌اعتنایی مجدد ایران به قطعنامه‌ی یاد شده و متوقف نشدن فعالیت‌های هسته‌ای در مدت زمان مقرر (60 روزه) از سوی شورای امنیت، تهران با تحریم‌های سخت‌تری مواجه خواهد شد.  اگر چه قطعنامه‌ی یاد شده لحنی تند داشت و ضرب‌الاجلی 2 ماهه برای ایران تعیین کرده بود، با این حال جمهوری اسلامی ایران ضمن رد و غیرعادلانه خواندن قطعنامه و انتقاد از برخورد دوگانه‌ی شورای امنیت، مصرانه بر ادامه‌ی فعالیت‌های صلح‌آمیز خود جهت دستیابی به فن‌آوری هسته‌ای پای فشرد. بدین ترتیب پس از پایان مهلت 2ماهه، شورای امنیت و اعتنا نکردن ایران به قطعنامه‌ی یاد شده، قطعنامه‌ی سوم شورای امنیت پس از حدود یک ماه رایزنی در 24 مارس 2007م. به تصویب رسید.   قطعنامه‌ی (1747) ضمن مسدود نمودن دارائی‌های 28 فرد و نهاد ایرانی مرتبط با برنامه‌های هسته‌ای ایران و جلوگیری از صادرات تسلیحاتی ایران، تحریم‌های تنبیهی جدیدی را نیز برضد تهران وضع کرد و یک بار دیگر از ایران خواست که طی 60 روز آینده فعالیت‌های هسته‌ای خود را به حالت تعلیق درآورد. در تیرماه 1387 چهار گروه صنعتی ایران شامل مجموعه‌ی صنایع شهید ستاری، هفت تیر، گروه صنایع مهمات و متالورژی و صنایع شیمی پارچین مشمول تحریم‌های آمریکا شدند. وزارت خزانه‌داری ایالات متحده در آذر 1389 اعلام کرد که شرکت‌ها و بانک‌های نفت و گاز پارس، بیمه‌ی معلم، بانک مهر، بانک انصار، شرکت کشتیرانی لاینر ترانسپورت کیش و بنیاد تعاون سپاه را به فهرست سیاه تحریمی خود می‌افزاید. در بهمن 1389 (اوایل سال 2011م.)، وزارت خزانه‌داری آمریکا، تحریم‌های جدیدی را برضد بانک رفاه ایران تحمیل کرد.افزون بر این‌ها، قانون تحریم همه ‌جانبه‌ی ایران در سال 1389 به تصویب کنگره‌ی این کشور رسید. این تحریم‌ها رئیس‌جمهور آمریکا را قادر می‌سازد تا شرکت‌های خارجی که به ایران بنزین و دیگر فرآورده‌های نفتی پالایش شده را صادر می‌کنند، مجازات کند. * تحریم‌های اروپا برضد ایران همراهی اروپا با غرب در اعمال فشار بر جمهوری اسلامی در سال‌های اخیر قابل توجه است. به موازات تحریم‌های تعریف شده‌ی آمریکا برضد ایران، اروپا نیز از این دور عقب نمانده است. دولت انگلیس در ژوئن 2008م. اعلام کرد که در ادامه‌ی سیاست تحریم برضد ایران، دارایی‌های بزرگ‌ترین بانک ایران، یعنی بانک ملی را ضبط و تحریم می‌کند. بانک «بارکلیز» یکی از بزرگ‌ترین بانک‌های انگلستان، حساب‌های ایرانیان از جمله بانک صادرات و بانک ملی ایران را مسدود کرده است. اوایل سال 2008م. برخی از دانشگاه‌های هلند، بر طبق بخشنامه‌های وزارتخانه‌های کشوری، از پذیرش دانشجویان ایرانی به دلیل آنچه مسائل مربوط به فن‌آوری هسته‌ای خواندند؛ ممانعت کردند.   همچنین بانک‌های«لامبرت بروکسل» بلژیک و بانک «دویچ» آلمان معاملات ارزی با ایران را در سال 2008م. قطع کردند. در آوریل 2008م.، سوئیس دارایی‌های 12 شرکت ایرانی را به بهانه‌ی دستورهای تحریمی شورای امنیت سازمان ملل برضد ایران، ضبط و مصادره نمود. اتحادیه‌ی اروپا 180 شرکت تجاری و شخص ایرانی را مشمول تحریم‌های جدید بخش ترابری و انرژی کرد. شرکت‌هایی در این خصوص به فهرست تحریم‌شدگان پرونده‌ی اتمی ایران پیوستند که با شرکت‌های کشتیرانی و سپاه پاسداران انقلاب اسلامی ایران ارتباط دارند. آخرین و جدیدترین تحریم نیز، ممنوعیت خرید نفت ایران است که از اواخر بهار 1391 اعمال شده است. بر این اساس کشورهای اروپایی از خرید نفت ایران ممنوع شدند و دیگر کشورها را نیز برای کاستن از خرید نفت ایران، تحت فشار قرار می‌دهند. بدین ترتیب آمریکا و متحدانش در طول 33 سال گذشته، بارها با انواع تحریم‌ها تلاش کرده‌اند تا جمهوری اسلامی ایران را از دستیابی به اهداف سیاسی خود بازداشته و در راستای اهداف سیاسی خود آن را به راه آورده و به تغییر رابطه با غرب وادارند.  همانطور که گفته شد تحریم به مسائل هسته ای محدود نمی شود و امری باسابقه است و از ابتدای انقلاب وجود داشته است.  بنابراین همان‌طوری که مقام معظم رهبری نیز بارها تأکید فرموده‌اند، وضع تحریم علیه جمهوری اسلامی بیش از آنکه به مسائل هسته‌ای ارتباط پیدا کند، به تخاصم استکبار جهانی با انقلاب اسلامی بازمی‌گردد. حضرت آیت‌الله خامنه ای سرافرازی، روحیه استقلال طلبی، عدم تسلیم ملت ایران و اسلام خواهی را عمده دلیل مخالفت و دشمنی غربی ها با ملت ایران عنوان نمودند. * مقاومت غرب و آمریکا برای عمل به تعهدات خود لغو تحریم‌های ظالمانه آمریکا و غرب علیه ایران، از مطالبات اصلی و مهم مردم و تیم مذاکره کننده در مذاکرات وین است، اما به نظر می‌رسد آمریکا و غرب تلاش دارند بدون لغو این تحریم‌ها به توافق دست یابند.  یک منبع آگاه در باره این موضوع  و همچنین درباره وقفه ایجاد شده در مذاکرات وین به خبرنگار فارس گفت: غرب و امریکا همچنان در مقابل برداشتن همه تحریم‌ها مقاومت می‌کنند و با خواسته ایران در این باره تا این زمان موافقت نکرده اند. وی افزود: طرف مقابل در مذاکرات هسته‌ای درگذشته با برداشتن تعدادی از تحریم ها موافقت کرده، اما برخی از تحریم‌های اصلی همچنان باقی است. انتهای پیام/91



*********************************************************


score: 133,
url: https://www.farsnews.ir/news/14000924000773/مرکز-پژوهش‌های-مجلس-مذاکرات-وین-به-توافقی-زودهنگام-منجر-نمی‌شود,
title: مرکز پژوهش‌های مجلس: مذاکرات وین به توافقی زودهنگام منجر نمی‌شود
content: 
به گزارش خبرگزاری فارس، مرکز پژوهش‌های مجلس شورای اسلامی در گزارشی با عنوان «مذاکرات وین: تقابل اراده‌ها و جنگ روایت‌ها» به موضوع مذاکرات اخیر ایران با 1+4 پرداخت.  در بخش چکیده این گزارش آمده است: انگیزه اصلی جمهوری اسلامی ایران برای ورود به مذاکرات وین، تحقق هدف مندرج در بند «29» برجام یعنی «عادی‌سازی روابط اقتصادی و تجاری» بود. با این‌حال، نتایج 6 دور اول گفتگوهای وین به‌دلیل عدم اراده آمریکا برای لغو مؤثر همه تحریم‌ها و ارائه تضمین به‌لحاظ اقتصادی، منافع ملی جمهوری اسلامی ایران را تأمین نمی‌کرد.  به‌دلیل عدم انتفاع اقتصادی، تجدیدنظر درباره پیش‌نویس 6 دور قبلی مذاکرات یک ضرورت برای جمهوری اسلامی ایران محسوب می‌شد، ولی آمریکا ـ حتی پیش از تدوین متن جدید در تهران ـ با ایجاد کمپین روانی خواسته ایران را «زیاده‌خواهانه و فرابرجامی» معرفی کرد. درحالی که، طبق برجام و قطعنامه 2231، آمریکا علاوه‌بر رفع تحریم‌های مقرر در ضمیمه 2 برجام باید از اتخاذ اقداماتی که مانع از عادی‌سازی روابط اقتصادی و تجاری با ایران می‌شود، خودداری نماید. آمریکا برای تغییر محاسبه جمهوری اسلامی ایران و وادار ساختن آن به عقب‌نشینی از خواسته لغو تحریم‌ها و ارائه تضمین، به‌صورت همزمان تلاش دارد تا از تاکتیک دیپلماسی برای «مقصرسازی» ایران، از اعمال تحریم جدید و ابراز آمادگی در جهت اجرای سخت‌گیرانه‌تر تحریم برای «مأیوس کردن» ایران و درنهایت از تهدید به حمله نظامی برای «ایجاد هراس» از پیشرفت برنامه هسته‌ای استفاده کند. چالش اصلی رویکرد «فشار هوشمند» دولت بایدن و تهدید به اجرای برنامه جایگزین (Plan B) این است که افزایش فشار به ایران ـ همانند آنچه بعد از ترور شهید فخری‌زاده یا اقدام خرابکارانه اخیر در نطنز رخ داد ـ می‌تواند نتایج معکوسی داشته باشد و بیش از آنکه ایران را وادار به عقب‌نشینی نماید، به واکنش تقابلی آن و تحمیل هزینه به طرف مقابل منجر شود. اگرچه تاکنون در وین توافقی حاصل نشده، ولی الگوی رفتاری جمهوری اسلامی ایران منجر به شکل‌گیری این درک شده است که اعمال فشار علیه ایران بدون هزینه و پاسخ نخواهد بود. ایجاد چنین نگرشی را می‌توان مهم‌ترین دستاورد جمهوری اسلامی ایران در خلال گفتگوهای وین دانست که منجر به تقویت توان بازدارندگی ایران شده است. دستیابی به نتیجه مطلوب در وین در گرو آن است که چه کسی اراده قوی‌تری داشته و در خلق روایت از توانمندی بیشتری برخوردار است. رویکرد ایران در مذاکره باید برمبنای مفهوم «انتفاع ملموس» و عادی‌سازی روابط اقتصادی و تجاری باشد. نگرش صرفاً حقوقی به ‌مقوله رفع تحریم و درخواست لغو برخی از دستورات اجرایی، توقف اجرای قوانین کنگره و تغییر در برخی از دستور‌العمل‌های اوفک که در دوره زمانی ریاست‌جمهوری ترامپ علیه ایران اعمال شده است لزوماً منجر به انتفاع اقتصادی از توافق و استمرار مزایای ایران در بلندمدت نمی‌شود. همچنین در بخش مقدمه این گزارش هم آمده است: با گذشت نزدیک به یک سال از روی‌کار آمدن دولت بایدن، آمریکا به برجام بازنگشته و از رفع مؤثر تحریم‌‌ها خودداری می‌‌ورزد. ایده اصلی دولت بایدن این بود که با اعمال «فشار هوشمند» یا همان «ترکیب دیپلماسی و چندجانبه‌گرایی با کمپین فشار حداکثری» ایران را وادار به پذیرش «توافق قوی‌تر و طولانی‌تر» کند.  به همین دلیل، دولت بایدن بیش از آنکه به‌دنبال بازگشت فوری به برجام باشد در پی طراحی سازوکاری بود که چگونه می‌‌توان توافق هسته‌ای را به بستری برای دستیابی به تبدیل توافقی جامع برای مهار ایران کرد. تیم مذاکره‌کننده آمریکا با چنین هدفی در فروردین‌ماه 1400 وارد مذاکرات وین شد و پیش‌نویسی را برای گفتگو درباره دو موضوع اصلی مذاکره یعنی «تحریم» و « برنامه هسته‌‌ای» ارائه کرد که طبق آن از یکسو آمریکا با حفظ بخش مهمی از تحریم‌‌ها به‌دنبال استمرار اهرم فشار علیه ایران و ازسوی دیگر به بهانه «آستانه گریز یک‌ساله» خواستار محدودیت‌‌های فنی و نظارتی فرابرجامی ازجمله تخریب سانتریفیوژهای نسل جدید و زنجیره ساخت این ماشین‌‌ها بود. استراتژی دولت بایدن برای «ارائه امتیاز کمتر و تحمیل محدودیت بیشتر» تبدیل به مهم‌ترین گره مذاکرات وین در 6 دور قبلی شد. ارزیابی دبیرخانه شورای‌عالی امنیت ملی در قالب کمیته تطبیق برجام از متن حاصل از 6 دور پیشین وین نیز این بود که این متن انطباق کاملی با سیاست حرف قطعی و قانون اقدام راهبردی برای لغو تحریم‌‌ها نداشته و منافع جمهوری اسلامی ایران را تأمین نمی‌‌کند.  ازاین‌رو، ضرورت دارد تا ضمن بازبینی روندهای گذشته، برای تأمین منافع ملی و اطمینان از رفع مؤثر تحریم‌‌ها اصلاحاتی در متن پیش‌نویس 6 دور قبلی انجام شود. با آغاز دور جدید گفتگوها در وین باید این موضوع به‌دقت مورد واکاوی قرار گیرد که آمریکا چه رویکردی در پیش گرفته است و ایران باید به‌دنبال چه هدفی باشد.  رویکرد آمریکا در قبال گفتگوهای وین؛ تلاش برای تغییر محاسبات ایران ایجاد وقفه در مذاکرات وین، آمریکا را به این جمع‌‌بندی رساند که جمهوری اسلامی ایران از نتایج وین راضی نیست. با این‌حال، از نگاه دولت بایدن این ابهام وجود دارد که جمهوری اسلامی ایران به‌دنبال دستیابی به چه هدفی در گفتگوهای وین است. در پاسخ به این سؤال، سه فرضیه در آمریکا در تحلیل رویکرد احتمالی ایران در قبال مذاکرات شکل گرفت: اول، دولت جدید در ایران به‌دلیل ملاحظات سیاسی و ایجاد تمایز با دولت قبلی به‌دنبال دستیابی به توافقی است که اندکی بهتر از نتایج به‌دست آمده در 6 دور قبلی وین باشد. دوم، ایران در پی مذاکره مجددِ پیش‌‌نویس دورهای قبلی مذاکرات وین و طرح درخواست‌‌های حداکثری و فرابرجامی است. زیرا، ایران از یکسو به‌دلیل بهبود وضعیت فروش نفت و دسترسی به پول‌‌های بلوکه شده و پیشرفت‌‌های فنی در برنامه هسته‌‌ای گذر زمان را به سود خود می‌‌داند و ازسوی دیگر این نگرش درباره ابزارهای فشار آمریکا وجود دارد که دولت بایدن نه اراده استفاده از گزینه نظامی را دارد و نه اعمال تحریمِ اثرگذار در کوتاه‌مدت امکانپذیر است.  سوم، نارضایتی از عدم رفع تحریم‌‌ها و تجربه خروج ترامپ از برجام ایران را به این نتیجه رسانده است که به‌دنبال عبور از برجام و دستیابی به توافقی جدید باشد.  آمریکا برمبنای رویکرد «فشار هوشمند» در مواجهه با وضعیت جدید از طرفی با اعلام آمادگی برای انجام «مصالحه محدود درباره متن 6 دور قبلی» یا «مذاکره درباره توافقی متفاوت از برجام» (در قالب توافق موقت (کمتر در برابر کمتر) و توافق جامع (بیشتر در برابر بیشتر)) تلاش کرد تا بستر مذاکره و توافق را حفظ کرده و خود را حامی راه‌‌حل دپیلماتیک معرفی کند  و از طرف دیگر قصد دارد با تهدید به اجرای برنامه جایگزین (Plan B) ایران را تحت فشار قرار دهد.  مقصود آمریکا از برنامه جایگزین، افزایش فشار سیاسی، اقتصادی و تهدید نظامی علیه ایران است. از منظر سیاسی، آمریکا در پی استفاده از تاکتیک «مقصرسازی» برای همراه ساختن چین و روسیه و ایجاد اجماع علیه ایران است. آمریکا در اجرای این تاکتیک تلاش می‌‌کند روایتی از رفتار ایران ارائه دهد که در ظاهر در تضاد با اراده سیاسی ایران برای پایبندی به توافق هسته‌‌ای و ناسازگار با ادعای آن مبنی‌بر جدیت در مذاکره باشد. برای مثال، آمریکا در موضعی غیرمنطقی، درخواست ایران برای رفع مؤثر تحریم‌‌ها را اقدامی «فرابرجامی و زیاده‌خواهانه» معرفی و پیشرفت برنامه هسته‌‌ای را به‌منزله افزایش ریسک اشاعه‌‌ای تفسیر می‌‌کند. درحالی که نه‌ تنها خواسته ایران برای لغو تحریم‌‌ها طبق بند «29» برجام یعنی تعهد دیگر اعضای توافق به «عادی‌سازی روابط اقتصادی و تجاری» ایران است، بلکه همواره در گزارش‌‌های آژانس بین‌المللی انرژی اتمی این موضوع تأکید می‌‌شود که هیچ انحرافی در برنامه هسته‌‌ای ایران به سمت اهداف غیرصلح‌آمیز رخ نداده است. با وجود این، برخلاف واقعیت، آمریکا با ارائه روایتی نادرست از نیات و اهداف برنامه هسته‌‌ای ایران تلاش می‌‌کند پیشرفت‌‌های حاصل از قانون اقدام راهبردی برای لغو تحریم‌‌ها را ـ که یکی از مهم‌ترین نقاط قوت تیم مذاکره‌کننده ایران است ـ از طریق فضاسازی رسانه‌‌ای تبدیل به نقطه ضعف و بهانه‌‌ای برای ایجاد اجماع بین‌المللی علیه ایران نماید. از منظر اقتصادی، آمریکا برای اعمال فشار بیشتر به ایران به‌دنبال اجرای سخت‌‌گیرانه‌‌تر تحریم‌‌ها و کاهش منابع درآمدی آن است.  در همین راستا، دولت بایدن به‌دنبال اعزام تیمی از وزارت خزانه‌داری آمریکا به شرکای اصلی تجاری ایران ازجمله امارات، چین، ترکیه و مالزی است تا به شرکت‌‌ها و بانک‌‌های این کشورها هشدار بدهد که در صورت استمرار روابط بانکی و تجاری با ایران و کمک به آن در دور زدن تحریم‌‌ها در معرض ریسک‌‌ مالی قابل‌توجهی قرار خواهند گرفت.  علاوه‌بر این، آمریکا ضمن استمرار تحریم افراد و نهادهای ایرانی به‌دنبال آن است تا در صورت ضرورت، همکاری اروپا برای اعمال فشار اقتصادی چندجانبه علیه ایران را ـ از وضع تحریم‌‌های جدید گرفته تا فعال‌سازی مکانیسم ماشه ـ فراهم آورد.  از منظر نظامی، آمریکا و رژیم صهیونیستی از تهدید به حمله نظامی در صورت شکست مذاکرات استفاده می‌‌کند. با این‌حال، تهدید به استفاده از گزینه نظامی علیه تأسیسات هسته‌‌ای یک عملیات روانی برای جلوگیری از واکنش ایران به فشارهای سیاسی و اقتصادی آمریکاست. به همین دلیل، تلاش می‌‌شود تا با موضع‌گیری مقامات ارشد نظامی آمریکا، برگزاری رزمایش هوایی و افزایش رفت‌‌و‌‌آمد هواپیماهای نظامی به منطقه غرب آسیا، جمهوری اسلامی ایران تهدید نظامی را معتبر تلقی کند.  هدف از اعمال فشار اقتصادی و سیاسی به ایران و تکرار موضوع برنامه جایگزین (Plan B) توسط آمریکا ایجاد تغییر در محاسبات ایران است. به‌عبارت دیگر، رویکرد دولت بایدن آن است که از طریق تشدید فشار، نخبگان و افکار عمومی را به این جمع‌بندی برساند که اولاً گذشت زمان به سود ایران نیست و امکان حفظ ثبات اقتصادی در بلندمدت وجود ندارد. ثانیاً آمریکا تحت فشارِ رشد برنامه هسته‌‌ای عقب‌نشینی نخواهد کرد و ایران نمی‌‌تواند به توافقی بهتر دست یابد. ثالثاً ایران در صورت ادامه این مسیر متحمل هزینه خواهد شد. از‌این‌رو، هدفگذاری نهایی کمپین فشار روانی آمریکا وادار ساختن ایران به کاهش سرعت پیشرفت برنامه هسته‌‌ای، عقب‌نشینی از تجدیدنظر درباره پیش‌نویس توافق وین و طرح مطالبه «لغو همه تحریم‌‌ها» و پذیرش یک توافق فوری در قالب برجام یا توافق موقت است. چالش اصلی رویکرد دولت بایدن و تهدید به اجرای برنامه جایگزین این است که افزایش فشار به ایران ـ همانند آنچه بعد از ترور شهید فخری‌زاده یا اقدام خرابکارانه اخیر در نطنز رخ داد ـ می‌‌تواند نتایج معکوسی داشته باشد و بیش از آنکه ایران را وادار به عقب‌نشینی نماید، به واکنش تقابلی آن و تشدید تنش منجر شود. برخلاف اقدامات اقتصادی آمریکا که نیاز به زمان طولانی برای اثرگذاری دارد، جمهوری اسلامی ایران طیفی از گزینه‌های فنی و نظارتی فوری ازجمله توقف کامل نظارت‌‌های فراپادمانی (به‌ویژه در ارتباط با توقف ضبط دوربین‌های نظارتی آژانس در سایت‌های هسته‌‌ای)، راه‌اندازی کارخانه اورانیم فلزی، افزایش سطح غنی‌سازی به 90 درصد و افزایش سرعت ساخت و نصب ماشین‌های نسل جدید را در اختیار دارد که می‌‌تواند آمریکا را تحت فشار قرار دهد. در حوزه اقدامات سیاسی و رسانه‌ای نیز اگرچه آمریکا و برخی از کشورهای اروپایی تهدید به بازگشت به دوره زمانی سال‌‌های 2005 و 2006 و ارجاع پرونده ایران به شورای امنیت سازمان ملل می‌کنند، ولی شرایط امروز با یک دهه گذشته متفاوت است؛ به‌دلیل تنش در روابط آمریکا با چین و روسیه احتمال صدور قطعنامه علیه ایران کمتر است؛ حتی در صورت بازگشت قعطنامه‌‌های شورای امنیت سازمان ملل وضعیت اقتصادی ایران تغییر محسوسی نخواهد کرد. زیرا، تجربه اجرای تحریم‌‌ها در دوره قطعنامه‌‌های سازمان ملل و دوره کمپین فشار حداکثری نشان می‌‌دهد اثرگذاری تحریم‌‌های شورای امنیت کمتر از تحریم‌‌های یک‌جانبه آمریکاست و درنهایت، برنامه هسته‌‌ای ایران پیشرفت چشمگیری نسبت به سال 2006 پیدا کرده است. بنابراین، درصورت تشدید تنش اگر معادله دیروز «تحریم در برابر سانتریفیوژ»  بود،  معادله امروز «تحریم در برابر ظرفیت غنی‌سازی (سو)» است. به‌عبارت دیگر، به‌دلیل دستاوردهای دانشی جدید در عرصه هسته‌ای، جمهوری اسلامی ایران می‌تواند در زمان کمتر و با تعداد ماشین‌های محدودتر، ظرفیت غنی‌سازی بیشتری نسبت به دوره قبل از برجام داشته باشد. رویکرد ایران در قبال گفتگوهای وین؛ دیپلماسی مقتدرانه برای تضمین انتفاع اقتصادی توافق یا عدم توافق محل چالش نیست، بلکه مسئله این است که جمهوری اسلامی ایران برای دستیابی به پیشرفت چه نیازها و اهدافی دارد. پاسخ به این سؤال مشخص می‌‌کند که جمهوری اسلامی ایران با چه رویکردی در میز مذاکره حاضر شود و دنبال کسب چه خواسته‌‌هایی باشد و در فضایی خارج از گفتگوهای وین در پی تلاش برای تحقق کدام راه‌‌‌حل‌‌ها برای خنثی‌سازی تحریم و قرارگیری در ریل پیشرفت اقتصادی باشد. با توجه به تجربه دوره اجرای برجام و خروج آمریکا از آن، نه دستیابی به توافق به‌معنای توسعه اقتصادی است نه عدم توافق به‌معنای فروپاشی اقتصادی. گذشت زمان نیز به‌معنای استمرار وضع موجود یا بدتر شدن وضعیت اقتصادی نیست، بلکه مذاکره باید در یک مسیر موازی و همزمان با تلاش برای خنثی‌سازی تحریم پیگیری شود. نگرانی از وخامت شرایط اقتصادی در صورت عدم توافق ناشی از این نگرش نادرست است که تصور می‌‌شود بدون برجام و توافق امکان بهبود وضعیت وجود ندارد. درحالی که، به‌دلیل عدم اطمینان از پایبندی طرف مقابل به تعهدات، نتایج حاصل از هر نوع توافقی ناپایدار و محدود است و نمی‌‌توان برنامه اداره کشور و توسعه اقتصادی را معطل آن کرد. نتیجه 6 دور اول مذاکرات وین نیز چیزی بیش از یک معامله کوتاه‌مدت (حداکثر تا سال 2025) تهاتری «نفت در برابر کالا» نبود. توافق وین در صورت اجرا نه‌تنها به عادی‌سازی روابط اقتصادی و تجاری ایران منجر نمی‌‌شد، بلکه به‌دلیل حفظ بیش از یک‌سوم تحریم‌‌ها و ریسک بالای خروج مجدد آمریکا از توافق منافعی کمتر از توافق برجام در سال 2015 برای ایران در پی داشت. آنچه در 6 دور قبلی به‌دست آمده بود، نگرانی شرکت‌‌ها و بانک‌‌های متوسط و بزرگ بین‌المللی برای برقراری روابط مالی و تجاری با ایران و حتی سرمایه‌گذاری میان‌مدت را رفع نمی‌‌کرد. توافق برای ایران زمانی ارزش دارد که نتایج قابل‌توجه و ملموس اقتصادی داشته باشد. در غیر این‌صورت، عقب‌نشینی از برنامه هسته‌‌ای صرفاً ایران را در موضع ضعف و فشار بیشتر قرار می‌‌دهد. رویکرد ایران در مذاکره باید برمبنای مفهوم «انتفاع ملموس» و عادی‌سازی روابط اقتصادی و تجاری باشد. نگرش صرفاً حقوقی به‌مقوله رفع تحریم و درخواست لغو برخی از دستورات اجرایی، توقف اجرای قوانین کنگره و تغییر در برخی از دستور‌العمل‌‌های اوفک که در دوره زمانی ریاست‌جمهوری ترامپ علیه ایران اعمال شده است، لزوماً به انتفاع اقتصادی از توافق و استمرار مزایای ایران در بلندمدت منجر نمی‌‌شود. تا زمانی که ما‌به‌ازای ملموس، سنجه‌‌پذیر و قابل راستی‌آزمایی برای عملیات رفع تحریم‌‌ها تعریف نشود نمی‌‌توان از آثار اقتصادی و مالی آن اطمینان داشت. فلسفه اصلی برجام برای ایران این بود که تحریم‌‌های اقتصادی لغو و فعالیت‌‌های تجاری و مالی ایران عادی شود.  با این‌حال، بدعهدی طرف‌های مقابل در اجرای تعهدات خود در زمینه تحریم‌ها رفع و تجربه خروج از توافق هسته‌‌ای در دوره ترامپ، آورده و بهره اقتصادی برجام برای ایران را با مانع مواجه کرد. به این ترتیب به صرف بازگشت آمریکا به برجام نه‌تنها «ریسک همکاری» با ایران از بین نمی‌‌رود، بلکه «امکان همکاری» مالی و تجاری رسمی با ایران نیز به‌دلیل حفظ بخشی از تحریم‌‌ها ازجمله تحریم یوترن (U-TURN) میسر نمی‌شود. از‌این‌رو، «لغو مؤثر تحریم‌‌ها» و «دریافت تضمین» نه‌تنها زیاده‌خواهانه نیست، بلکه شرط واقع‌بینانه، منطبق بر تجربه سالیان اخیر و حداقلی ایران به‌منظور انتفاع اقتصادی از برجام است. با این‌حال، باید توجه داشت که حتی در صورت تحقق چنین هدفی در مذاکرات، رفع تحریم‌‌ها شرط کافی برای پیشرفت اقتصادی کشور نیست. پیشرفت، مستلزم برخورداری از برنامه توسعه‌‌ای و استفاده حداکثری از فرصت‌‌های بین‌المللی ازجمله بهره‌مندی از ظرفیت همسایگان و قدرت‌‌های نوظهور است. جمع‌بندی با توجه به سابقه آمریکا در نقض تعهدات خود در قبال برجام و تلاش این کشور برای انعقاد توافقی یک‌طرفه و ناقص، نتیجه این مذاکرات به یک توافق زودهنگام و پایدار منجر نخواهد شد. از طرف دیگر، به‌دلیل آنکه آمریکا جایگزین مناسبی برای برجام ندارد، عدم دستیابی به توافق در میان‌مدت نیز به‌معنای فروپاشی برجام نخواهد بود. دستیابی به نتیجه مطلوب در وین در گرو آن است که چه کسی اراده قوی‌‌تری داشته و در خلق روایت از توانمندی بیشتری برخوردار است. آمریکا در پی آن است تا از طریق تهدید به تشدید فشار اقتصادی، سیاسی و نظامی جمهوری اسلامی ایران را وادار به تغییر محاسبه و تجدیدنظر درباره «رفع مؤثر تحریم‌‌ها» کند و با استفاده از ابزار دیپلماسی، ایران را مقصر و مانع دستیابی به توافق معرفی کند. برای مثال، آمریکا در طول چند ماه گذشته تلاش کرد تا مبدأ زمانی و عامل بن‌بست در گفتگوهای وین را تغییر دهد. درحالی که منشأ این بحران، خروج آمریکا از برجام و عدم اراده دولت بایدن برای رها کردن کمپین فشار حداکثری و رفع تحریم‌‌ها بود، چنین وانمود شد که علت بن‌بست در مذاکره «خواسته‌‌های ایران در مسئله تحریم‌‌هاست».  اگرچه تاکنون در وین توافقی حاصل نشده، ولی الگوی رفتاری جمهوری اسلامی ایران منجر به شکل‌گیری این درک شده است که اعمال فشار علیه ایران بدون هزینه و پاسخ نخواهد بود. ایجاد چنین نگرشی را می‌‌توان مهم‌ترین دستاورد جمهوری اسلامی ایران در خلال گفتگوهای وین دانست که به تقویت توان بازدارندگی ایران منجر شده است. پیش از این ـ به‌خصوص در دوره ترامپ ـ چنین تصور می‌‌شد که جمهوری اسلامی ایران تحت فشار شدید اقتصادی و تهدید نظامی عقب‌نشینی خواهد کرد. این درک راهبردی از ایران نقش مهمی در خروج آمریکا از برجام داشت. از‌این‌رو، پیش از بازگشت آمریکا به برجام ضرورت داشت تا این نگاه ایجاد شود که ایران در برابر فشار نه‌تنها عقب‌نشینی نخواهد کرد، بلکه واکنش آن می‌‌تواند نتایج معکوسی برای آمریکا و رژیم صهیونیستی در پی داشته باشد. تقویت این درک از ایران یکی از مهم‌ترین پایه‌‌های تأمین امنیت ملی و تضمین توافق احتمالی در وین خواهد بود.  متن کامل گزارش مذاکرات وین؛ تقابل اراده‌ها و جنگ روایت‌ها را اینجا بخوانید:       انتهای پیام/ 



*********************************************************


score: 99,
url: https://www.farsnews.ir/news/14000803000676/اهرم‌سازی-از-افغانستان-در-برجام-نقطه-عزیمت-آمریکا-در-مذاکرات-جامع-با,
title: اهرم‌سازی از افغانستان در برجام/ نقطه عزیمت آمریکا در مذاکرات جامع با ایران چیست؟
content: 
خبرگزاری فارس؛ محسن صمیمی، مرتضی علیزاده: یکی ـ دو ماه پایانی دولت روحانی، اروپا و آمریکا تقریبا از ادامه مذاکرات وین دست کشیدند و منتظر ماندند تا دولت سیّد ابراهیم رئیسی کار خود را آغاز کند. آنها می دانستند که رویکرد سیاست خارجی دولت جدید تفاوت فاحشی با رویکرد دولت قبل دارد و نمی توان با دست فرمان سابق با ایران تعامل و یا به عبارتی منازعه دیپلماتیک کرد.  دولت جدید که روی کار آمد رسما گفت که پیش شرط ورود ایران به مذاکرات، انجام تعهدات برجامی آمریکاست و به عبارتی باید تحریم ها لغو شوند. آمریکایی ها هم به صراحت گفتند که خبری از لغو تحریم نیست. در این میان آژانس بین المللی انرژی اتمی با مدیریت رافائل گروسی نقش فعالی را ایفا می کند و سفرهایی را به ایران ترتیب داده است. اروپا نیز نماینده خود را به ایران فرستاد و کنش‌های سیاسی و دیپلماتیک در جریان است. با این حال به نظر می‌رسد پرونده برجام پیچیده‌تر شده و نمی‌توان آن را تک‌مولفه‌ای دید. از این روست که در گفت‌وگویی با ابوالفضل ظهره‌وند سفیر اسبق ایران در ایتالیا و افغانستان به بررسی ابعاد مذاکرات احتمالی برجامی در آینده و مواضع مقامات دو طرف پرداخته است. متن کامل این گفت‌وگو به شرح ذیل است:       ** تحریم هیچ‌گاه نمی تواند لغو شود  علت پافشاری آمریکا و سه کشور اروپایی برای این که مذاکرات هسته‌ای دقیقاً از انتهای دوره ششم ادامه یابد چیست؟ این نشان می دهد که علیرغم اینکه ادعا می کنند زمان کم است تاکنون منفعتی برده‌اند. ظهره‌وند: به اعتقاد من موضع کنونی آمریکایی‌ها در پی تکمیل پروژه قبلی خودشان است. برجام یک توافق نبود. برجام یک پروژه بود که با دولت قبل بستند. چهار مرحله برجام یک، دو، سه و چهار هم داشت و قرار بود هر مرحله که تکمیل می‌شود وارد فاز بعدی شویم. به‌همین خاطر هم هست که می‌بینیم آمریکایی‌ها بعد از توافق برجام حدود ۱۵۰۰ تحریم جدید را برای ایران وضع کردند. نیمی از آن تحریم‌ها مربوط به دوره اوباما و نیمی نیز مربوط به دوره ترامپ است. ضمن اینکه فراموش نکنیم بخش مهمی از وزارت خزانه داری آمریکا اساساً بر پایه تحریم ایران شکل گرفته و این مهندسی که اتفاق افتاده نمی تواند متوقف شود و تحریم هیچ گاه نمی تواند لغو شود و یا باید تحریم‌ها کلاً اسقاط شود که این به طرز عمل ما برمی‌گردد و یا باید مدیریت شویم و این منظومه تحریمی را تکمیل کنیم. نقطه عزیمت در پروژه برجام که شامل مذاکرات جامع می‌شود، تغییر رژیم و تغییر نُرم در ساختار سیاسی ایران است. این پروژه ای بود که اروپایی‌ها آمریکایی ها را متقاعد به آن کردند چون قبلاً آمریکایی‌ها معتقد بودند که ما باید با برخورد سخت و نظامی رژیم ایران را تغییر دهیم، ولی بعدها متقاعد شدند که می توانند با تقسیم کار به جایی برسند که رفتار ما را در حوزه سیاست خارجی و محیط داخلی تغییر بدهند، چون تغییر رفتار تغییر رویکرد را سبب می شود. این یعنی دور کردن ما از رویکرد های انقلابی و ایجاد یک زیستار و پارادایم جدید در نظام سیاسی ایران و بین الملل. ** آمریکا به دنبال افزایش اثربخشی تحریم‌هاست آمریکایی ها برای اینکه بتوانند ایران را مهار کنند و تغییر بدهند هیچ انگیزه‌ای ندارند که حتی آن بخشی از تحریم های مرتبط به هسته ای در دوره ترامپ را هم لغو کنند. مثل تخفیفی که در حوزه فروش نفت می دادند که هم آقای اوباما هر شش ماه یکبار امضا می‌کرد و دو یا سه مرحله هم ترامپ آن را امضا کرد. فکر می‌کنند که باید اثربخشی تحریم‌ها افزایش پیدا کند. برای این کار تقسیم کار بین آمریکا و اروپا وجود دارد و الان هم تقسیم کاری بین رژیم صهیونیستی و آمریکایی ها و آژانس اتفاق افتاده است. تهدید به حمله حرفی بی ربط و مزخرف است و خودشان هم می‌دانند که نیازی به استفاده از سلاح هسته ای نیست و سلاح‌های متعارف هم می تواند رژیم صهیونیستی را از صفحه پاک کند.       عمق استراتژیک رژیم صهیونیستی ۵۰ کیلومتر است و جای فرار ندارد و کافی است که یک موشک به دیمونا بخورد تا چیزی از آنان باقی نماند. با این تهدیدات پروژه چماق و هویج را اجرا می کنند و تهدیدانگاری ایران جزو دستور کار آنان است، چون ایران اساساً به دلیل ذات نظام سیاسی اش نه تنها با سلاح‌های کشتار جمعی نسبتی ندارد، بلکه اتفاقاً اگر در این حوزه بتوانیم دیپلماسی هسته ای خود را در حوزه مسائل سلاح‌های استراتژیکی حل کنیم و به نقطه ای برسانیم که می‌خواستیم در هسته‌ای هم به آن برسانیم، باید نظام بین الملل عاری از سلاح هسته ای باشد چون دیگر کار بستی ندارد.  الان و به همین خاطر می‌بینیم این کشورها اکنون روی سلاح‌های بیولوژیک متمرکز می شوند، چون سلاح بیولوژیک ظرفیت‌های سخت را حفظ می کند و فقط می تواند در محیط اجتماعی تغییرات به وجود بیاورد. ما با همین هم مخالف هستیم و هم سلاح بیولوژیک و هم سلاح‌های شیمیایی جزو سلاح‌های ممنوعه ماست و ما جزو اولین کشورهایی بودیم که کنوانسیون منع به کارگیری سلاح‌های شیمیایی را امضا کردیم علیرغم اینکه ما بزرگترین قربانی سلاح‌های شیمیایی بعد از جنگ جهانی دوم بودیم.  ** آمریکا در انفعال است و مسئله هسته‌ای اولویتش نیست اینها نشان می‌دهد که آموزه های انقلابی و مذهبی و منظومه معرفتی ما اساساً نسبتی با سلاح‌های کشتار جمعی ندارد چون مخاطب ما عام است و ظرفیت های‌مان ظرفیت‌های عام هست و ما امروز حتی بین یهودی‌های دنیا هم مخاطب داریم و یهودی هایی هم که ضد صهیونیسم هستند کلام و دعوت ما را می‌فهمند و ایران پرچمدار دین دعوت است. به اعتقاد من آمریکایی‌ها الان در موضع انفعال هستند و مسئله هسته‌ای اولویت آنها نیست. ضمن اینکه این امتیاز را باید در جیب شان داشته باشند. مسئله آمریکایی‌ها موقعیت منطقه‌ای‌شان است. هم زمان با موضوع برجام هسته ای به دنبال این بودند که در موضوع نفوذ و حضور منطقه ای هم کار کنند و توان موشکی نیز به نوعی با مسئله منطقه ای مرتبط می شود.  ظرفیت‌های ملی ما که جنبه بازدارندگی در حوزه تهدیدات سخت و نرم و هم جنبه حفظ استقلال استراتژیکی دارد، در یک معادله تعریف می‌شوند. وقتی از منطقه صحبت می‌کنیم، مفهومش این است که ما امروز توانسته ایم به هم‌راستایی در تهدید و فرصت با کشورهای پیرامونی برسیم و این به معنای توسعه اراده استراتژیک ما و مشارکت کشورهای همسو با ما در این موضوع است. آنها هم به دنبال حفظ استقلال استراتژیک و اراده استراتژیک هستند و این برای منافع نامشروع غرب خطر است.  آقای کرزای صراحتاً گفت که آمریکایی‌ها به من گفتند مسئله ما با ایران مسئله هسته‌ای نیست بلکه تعارض جوهری داریم و باید ایران را تسلیم و استحاله کنیم. البته این امکان پذیر نیست چون ایران، ایران گذشته نیست و آمریکا هم  دیگر همان امریکای سابق نیست و ضعیف‌تر شده است ولی با این حال باید در جنبه بازدارندگی مسئله را مورد بررسی قرار داد. ** روحانی روسیاه از صحنه کنار رفت رسانه های اصلاح طلب به‌طور فزاینده‌ای بر ضرورت بازگشت به برجام و تشویق دو طرف به توافق تاکید می کنند. به نظر شما این بدون در نظر گرفتن بدعهدی طرف غربی و عدم لغو تحریم ها چه معنایی می تواند بدهد؟  ظهره وند: مشکل جریان اصلاح طلب این است که پروژه ای را کلید زده که امروز مسئولیت تاریخی و سیاسی پیدا کرده است. مسیر تعامل این‌گونه با غرب را که مفهوم آن این بود که ظرفیت‌هایمان را می‌دهیم تا در مقابلش امتیازی نسیه بگیریم در پیش گرفتند و در همین هم به بن بست خوردند.  برای اینکه بتوانند به گونه ای که این مسئله را لاپوشانی کنند و از زیر بار این اتهام تاریخی خارج شوند، این مسائل را مطرح می کنند و نکته دوم هم این که امیدشان این هست که ما مسیر گذشته را برویم. چون در مسیر گذشته اگر کوچکترین دستاوردی به دست می آوردند وضع خیلی فرق می‌کرد ولی شاهد بودیم که آقای روحانی روسیاه از صحنه کنار رفت. الان آقای ظریف می گوید که من در برجام اساساً کلمه تعلیق ندیده بودم و الان می بینیم که اصلاً چیزی به نام لغو ندیده است.  اینهایی که می‌گفتند دیپلماسی و مذاکره بلد بودیم تبدیل به عناصری شدند که به امنیت ملی خیانت کردند. اینها باید امروز بگویند که نوع نگاه شان به منافع ملی کشور مشکل داشته و از درون این نگاه مشکل‌دار، خدشه به منافع ملی بیرون آمد. خود آقای ظریف هم می‌گفت که ما باید به یک عضو هنجار تبدیل شویم. اینکه می خواستند ایران را هنجارسازی کنند، یعنی از هنجارهای خود دست بردارد و هنجارهای آمره را که موید هویت غربی و سازگار با منافع سازی غربی هست بپذیرد. سند ۲۰۳۰ یکی از این مثال هاست. ۸ سال مسیری رفتند که امروز کشور را ویران کرده و یک سرزمین سوخته را تحویل آقای رئیسی داده اند و باید پاسخگوی این وضعیت باشند. دلار ۱۲۰۰ تومان و ۳۰۰۰ تومان به ۲۷۰۰۰ تومان رسیده است و چگونه می‌خواهند این را به مردم پاسخ دهند. اگر اصلاحات به این معنا باشد که هویت ملی را زیر پا بگذاریم و هنجارهای دینی و ملی را نادیده بگیریم و اجازه بدهیم که دشمن زیر پوستمان برود به معنای براندازی هست. امروز بسیاری از کسانی که در بدنه اصلاحات هستند تفکر براندازی را نداشتند ولی فریب خوردند. معتقدم کسانی که فریب دادند و این جریان را در کشور به وجود آوردند باید پاسخگو باشند و متاسفانه این پاسخگویی در کشور ما نیست و باید این را حل و فصل کنیم.  به اعتقاد من آمریکایی‌ها به هیچ عنوان الان متمایل به دادن هیچ گونه امتیازی نیستند چون می گویند اگر امتیازی داده ایم فرجام کار مشخص نیست. یک بازی اخیراً شروع شده و آقای ویلیام برنز اخیراً گفته ما خوشبین هستیم و برجام هنوز امکان ادامه دارد. تقریباً همه مقامات آمریکایی الان حرفی از توقف برجام نمی زنند علی‌رغم این که مقامات ایرانی تاکید دارند که پیش زمینه ادامه مذاکرات لغو تحریم‌هاست. به این اشاره داشتید که آمریکایی‌ها قصد لغو تحریم ندارند. ازسویی نیز ایران چالش سختی پیش روی آن قرار داده و می‌گوید باید تحریم‌ها لغو شود تا مذاکره کنیم. این تقابل چگونه حل شدنی است؟  ظهره وند: حل مسئله احیای برجام ربطی به ما ندارد چون ما وظایفی را که متعهد شدیم و برخلاف منافع ملی مان هم بود را انجام داده ایم و امروز طرف مقابل هست که باید به تعهدات زمین مانده‌اش عمل کند. پس اگر آن ها عنوان می‌کنند که برجام برای غرب آورده امنیتی داشته که من با این حرف موافق نیستم، چون ایران تهدید هسته‌ای نبوده و ایران را یک تهدید معتبر کرده‌اند، در این صورت نیز باید هزینه آن را بدهند. در این مورد مبنا موضع مقام معظم رهبری هست که به لغو تمامی تحریم‌ها تاکید داشتند. اروپایی‌ها و آمریکایی‌ها تحریم‌ها را لغو می‌کنند و ما به تعهداتی که قبلاً داده ایم برمی گردیم ولی این‌ها قصد لغو تحریم ندارند.         ویلیام برنز رئیس CIA به تحولات افغانستان امیدوار است. تصورش این است که می‌تواند شرایطی را طی ماه های آینده به منطقه و ایران تحمیل کند که ایران از سر ناچاری مجبور شود در زمین بازی برجام دوباره امتیاز بدهد و از این طریق فشاری روی ایران بیاورد و امتیاز بگیرد. این از خواب هایی است که تعبیر ناشدنی است و آنها فکر می کنند که مشکلات اقتصادی، ایران را وادار می کند که سر میز مذاکره برود. آنها مذاکرات را هم جامع می‌بینند چون مسئله برجام یک پروژه بود که بخشی از آن امروز در افغانستان سناریو چینی می‌شود. ** آمریکا به دنبال تغییر ژوپلیتیک منطقه است این مسئله را مقداری تشریح می‌کنید؟ پروژه برجام چه ارتباطی می تواند با پروژه‌های منطقه ای آمریکا داشت باشد؟ ظهره‌وند: اکنون لبنان با مشکل اقتصادی مواجه هست و از مقاومت نیز متاثر بوده و در برابر غربی‌ها مقاومت کرده‌اند و غربی‌ها نیز زیر میز زده اند و اتفاقاتی را هم در بندر بیروت به وجود آوردند و به همین دلایل فشارها روی این کشور زیاد است. همچنین عناصر وابسته به غرب هم مثل آن قاضی که به جای برخورد حقوقی شروع به چالش سیاسی کرده را  شاهد هستیم. بنابراین لبنان را همینطور ملتهب نگه می‌دارند. همچنین مسئله بازسازی سوریه و گرفتاری هایش وجود دارد و عراق نیز به همین ترتیب دچار مشکل است و ایران هم دچار تحریم است. در افغانستان نیز راهبرد را عوض کردند و از فاز نظامی- سیاسی وارد فاز امنیتی شدند. همچنین فروپاشی نظام سیاسی و اجتماعی را پیگیری کردند و اکنون دنبال فروپاشی نظام اقتصادی هم هستند. اگر بتوانند این سه را با هم همسو کنند و فروپاشی اقتصادی را هم به وجود بیاورند، شرایط را در افغانستان بگونه‌ای پیچیده می‌کنند که نوعی آنارشی در کل منطقه با رویکرد تغییر در نقش ژئوپلیتیک به وجود بیاید. در همین راستا ممکن است اتفاقاتی در پاکستان رخ دهد. همین اتفاقاتی که از طرف ترکیه و آذربایجان شکل می گیرد در همین راستا هست؟ ظهره وند: در آذربایجان هم این فضا را به وجود می آورند. ایران کشوری مادر است و عمق استراتژیک آن در محیط پیرامونی خودش و وسیع‌تر از جغرافیای طبیعی اش هست و امروز مردم منطقه متوجه ظرفیت ها و موقعیت ایران و هم‌راستایی در تهدید و فرصت با ایران هستند. این هم‌راستایی به یک تهدید معتبر علیه غرب تبدیل شده و آمریکایی ها اگر نتوانند ایران و چین را در افغانستان متوقف کنند دیگر نمی توانند در محیط داخلی خودشان هم منسجم شوند. افغانستان یک آوردگاه نهایی برای ایران، آمریکا و چین است و افغانستان را برای اهداف شوم خودشان در منطقه قربانی و تباه کردند. بحث من داعش و طالبان نیست بلکه مسئله آمریکا و سرویس جاسوسی آن و آقای ویلیام برنز هست که در منطقه این کار را انجام می دهد. آقای «زلمای خلیل زاد» با آقای اشرف غنی یک پروژه را اجرا کردند. هرچند خود خلیل‌زاد هم به آمریکایی‌ها به خاطر شوونیسم پشتویی‌اش خیانت کرد و آمریکایی‌ها را در مهلکه انداخت. آمریکایی ها در افغانستان وضع خرابی دارند. تنها کارشان این بوده که نمی خواهند پول های مردم را بدهند و مردم را در محل انداخته اند اما اگر هوشمندانه کار شود آمریکایی‌ها باید بساطشان را از منطقه جمع کنند.  ** آمریکا می‌خواهد برجام را زنده نگه دارد شاهد هستیم که مقامات اروپایی و آمریکایی و رافائل گروسی مدیر کل آژانس بین المللی انرژی اتمی فضای مثبتی از مذاکرات و برجام ارائه می دهند. آیا به نظر شما به موازات کار سیاسی یک کار رسانه‌ای انجام می‌دهند به این صورت که خود را موافق ادامه برجام نشان دهند و ایران را از این جنبش در انزوای رسانه قرار دهند؟ ظهره وند: می‌خواهند به ایران فشار وارد کنند و در افکار عمومی نشان دهند که برجام حالت احتضار و مرده ندارد چون اگر پروژه برجام فقط در توافق برجام خلاصه شود مرگ آن است. برجام باید در چارچوب پروژه باشد و این پروژه را احیا نگه می‌دارند.  ** آمریکا نیازمند یک دستاورد برای حفظ فضای مذاکراتی با ایران است یعنی صبر می کنند که پروژه هایی که به آن اشاره کردید به نتیجه برسد.  ظهره وند: الان نیازمند یک دستاورد هستند تا فضای مذاکراتی بین خودشان و ایران را حفظ کنند چون آنها مسئول احیای این مرده در آغوششان هستند و جنازه برجام بر دوش ایران نیست و ما کاری که نباید می کردیم را کرده‌ایم. ما الان دنبال چک‌برگشتی مان هستیم و می گوییم که چک برجام برگشت خورده و اگر قرار است آمریکایی‌ها سر میز بنشینند، باید چک برگشتی را پر کنند و تضمین هم بدهند که دیگر بازی گذشته را تکرار نمی‌کنند. اینکه می‌گویم باید این چک نقد شود و باید تعهداتشان آزمایش شود و بعدا ما وارد شویم به همین خاطر است. اما آمریکایی‌ها می‌گویند ایران به تعهدات خود برگردد تا ما سریع وارد شویم، در حالی که ما علاقه نداریم آنها وارد برجام شوند، چون ما الان ۱۵۰۰ تحریم اضافه داریم به علاوه این که آب سنگین و نیروگاه اراک و سانتریفیوژهای فردو را از دست داده ایم و ۱۱تن اورانیوم خود را از بین برده ایم و کل نیروی ما اینجا ضربه خورده و باید هزینه‌های ما را جبران کنند.  ** آمریکا به دنبال اهرم‌سازی برای وادار کردن ایران به مذاکره‌ است این اتفاقات نیفتاده و حاضر هم نیستند بیفتد و تا اینجا هم که آمده اند می خواهند موقعیت خودشان را حفظ کنند. بنابراین آمریکایی‌ها مسئله را صرفاً در برجام اتمی نمی بینند بلکه به صورت مذاکرات جامع می بینند به دنبال اهرم سازی در حوزه‌های دیگر هستند تا بتوانند ایران را وادار به حضور در پای میز مذاکره کنند.  حتی از برخی دوستان شنیدم که مطرح کرده‌اند که ما از زمان شروع دوران ترامپ مذاکرات را مطرح کنیم که باز با موضع مقام معظم رهبری زاویه دارد که بر «لغو تمامی تحریم‌ها» تاکید کردند،  اما اگر همین کار را هم بکنند و بگویند از زمان آخرین روز اوباما این کار را انجام دهیم، توپ در زمین ما می‌افتد در حالی که الان توپ در زمینه طرف آمریکایی و زیر پای ما و روبه دروازه آنها است و الان در حال گل خوردن هستند. ایران در منطقه باعث اخراج آمریکا شد و شکست آمریکا در افغانستان و عراق و سوریه و یمن را منجر شد و در افغانستان مجبور شدند شیوه بازی را عوض کنند وگرنه موضوع طالبان و آمریکا را من در یک پکیج می‌بینم. توافق دوحه را هم خودشان شکل دادند و خودشان ساختار را فرو پاشاندند و مشروعیت‌اش را از بین بردند. تمام این اتفاقات بازی خود آمریکایی ها به خاطر ضربه ای که در عراق و سوریه و لبنان و یمن خورده‌اند بوده است و پروژه داعش کردن منطقه شان به باد فنا رفت. ترامپ گفت داعش را ما درست کردیم و کلینتون هم گفت طالبان را ما درست کردیم و این پروژه آمریکایی ها برای تغییر در ژئوپلیتیک منطقه است و ما باید این را برای مردم تبیین کنیم. ضمن اینکه حقوق هسته‌ای و منافع امنیت ملی ایران دیگر قابل معامله نیست. این بازی گذشت و ما پروژه‌ای به نام برجام نداریم و لازمه موافقتنامه برجام همین است که تحریم ها را لغو کنند تا ما پای میز مذاکره بنشینیم. تصمیم با طرف آمریکایی هست و توپ در زمین آنها است تا تصمیم بگیرند این توپی که زیر پای ایران است به سمت چهارچوب دروازه برود یا خیر. ** الزامات تکنولوژیکی ما حوزه فعالیت‌های هسته‌ای ما را تعیین می کند      نکته ای در مورد میدان توان هسته‌ای جمهوری اسلامی ایران وجود دارد اما اخیراً خبری از سوی رئیس سازمان انرژی اتمی شنیدیم که ظرفیت هسته ای ایران از جنبه های مختلف که یکی از آنها افزایش سانتریفیوژ هاست افزایش می یابد. شما این را در چه چارچوبی می بینید؟ ظهره وند: این در چارچوب منافع امنیت ملی ما است. همین الان آقای مکرون ۳۰ میلیارد یورو برای توسعه نیروگاه های هسته‌ای کوچک صرف کرده است و ما هم می‌خواهیم این کار را انجام دهیم. ما که شاهدیم با گرم شدن زمین دچار خشکسالی دهشتناک هستیم. امروز شرایط ایران مستلزم این است که به سمت انرژی‌های پاک برویم و یکی از مهم‌ترین انرژی‌های پاک که ما منابعش را هم داخل ایران داریم تکنولوژی هسته‌ای هست. ضمن اینکه ایران همکاری‌های خودش را در چارچوب پادمان انجام داده و خواهد داد، اضافه‌خواهی و اینکه بخواهند ایران را در چارچوب پروژه خودشان تعریف کنند قابل قبول نیست وگرنه ایران کاملاً با پادمان ها سازگار جلو می‌رود. نیازهای تکنولوژیکی ما هم مهم است و برای مثال اگر امروز می‌خواهیم زیر دریایی بسازیم، نیازمند پیل هسته‌ای هستیم که حداقل ۶۰ درصد غنا می خواهد. الزامات تکنولوژیکی ما حوزه فعالیت‌های هسته‌ای ما را تعیین می کند و طبق NPT و اساسنامه آژانس و پادمان های مختلف به آن اشاره شده است و رعایت ن هم می شود.  ** ایران‌هراسی سرمایه ژئوپلیتیکی آمریکا در منطقه است این اقدامات به رفتار آمریکایی‌ها و اروپایی‌ها چه تاثیری می‌گذارد؟ ظهره وند: آمریکایی‌ها سعی می‌کنند با ایران‌هراسی و تهدیدانگاری فعالیت‌های هسته‌ای ایران به سمت پروژه براندازی نرم از داخل ایران بروند، در حالی که موضوع فعالیت‌های هسته‌ای ایران اساساً ربطی به تحولات منطقه ندارد و نه قرار است ما بیرون از توافق با آژانس کاری را انجام دهیم و نه قرار است به سمت تولید بمب هسته ای برویم که معادلات نظامی منطقه را به هم بزند.  مسئله آنها این است که آنها مسئله هسته‌ای را در چارچوب معادلات منطقه‌ای و سیاسی وارد می‌کنند. معتبر نشان دادن فعالیت‌های هسته‌ای ایران و ایران‌هراسی سرمایه ژئوپلیتیکی آنها در منطقه برای بازی آن‌هاست درحالی که اتفاقاً دیپلماسی ایران باید به سمتی برود که تا می‌تواند در این حوزه هم دیپلماسی رسانه‌ای را تقویت کند و هم شفافیت ایجاد کند. ‌ یکبار در دوره دولت دهم یا نهم پیشنهاد دادند که حاضریم تور سیاحتی برای سایت‌های هسته‌ای بگذاریم تا کشورهایی که علاقه‌مند هستند که در این مسیر حرکت کنند دانشمندانشان بیایند و تاسیسات هسته‌ای ما را ببینند تا همکاری کنیم. ما معتقد هستیم در دوره معاصر کشورها نمی‌توانند بدون داشتن تکنولوژی‌های به‌روز از جمله تکنولوژی هسته ای که در لبه علم جهان قرار دارد توسعه و رشد پیدا کنند. مدیریت چنین تکنولوژی‌ای بر مدیریت تولید مواد غذایی هم اثر دارد، چون سطح ایمنی استاندارد است و مانند اتومبیل نیست که بگوییم من پراید تولید می‌کنم یا بنز. وقتی وارد حوزه هسته‌ای می‌شویم، استانداردها چه در ایران و چه در آمریکا و فرانسه باید رعایت شوند وگرنه تبدیل به یک تهدید خطرناک می‌شوند. لذا این هست که سطح مدیریت ملی را ارتقا می‌دهد و مدیریت هسته‌ای تبدیل به پیشران می‌شود و می توانیم در داروهای هسته ای و کشاورزی و حتی صادرات مواد غذایی از این ظرفیت استفاده کنیم. پس از پایان دوره مذاکرات تیم آقای جلیلی با ۵+۱ این مسئله مطرح شد که اگر آن روند ادامه می یافت تحریم‌ها خود به خود بی‌اثر و حتی حذف می‌شد و این استناد به اظهار نظر برخی از مقامات آمریکایی بود.  آیا به نظر شما مسیری که الان در حال طی شدن هست می‌تواند به بی اثر شدن تحریم ها منجر شود؟ ظهره وند: چنانچه ما بتوانیم همانطور که آقای رئیسی هم اشاره کردند، سفره مردم و مسائل اقتصاد ملی را به مسئله برجام گره نزنیم، تحریم ها برای ما به فرصت تبدیل می شوند؛ چون تحریم‌ها نشان می‌دهند که دشمن ما یعنی آمریکا به چه بخشی از نقاط ضعف ما پی برده و روی آن سرمایه گذاری می‌کند و باید آن نقطه ضعف را به قوت تبدیل کنیم که برای مثال بنزین یک نمونه آن است. اما اگر وارد بازی طرف مقابل شدیم، نه‌تنها نقاط ضعف ما از بین نمی‌رود، بلکه اتفاقاً واردات‌مان بیشتر می‌شود و این اتفاق در دوره آقای روحانی افتاد و صنعت داخلی ما فشل شد. اما نکته کلیدی این است که باید مسائلمان را در حوزه سطوح ملی و مالی و پولی و تعرفه‌های گمرکی و آمایش سرزمینی متناسب با الزامات ساختاری و پارادایمی‌مان حل کنیم.  اگر نتوانیم شیوه‌های تاسیسی و ابتکاری به خرج بدهیم، در تله بازی غرب خواهیم افتاد و باید مزیت نسبی مان را ارتقا بدهیم. قبل از فتنه سال ۸۸ آقای برژینسکی که الان جهان را ترک کرده، عنوان می‌کرد که دیگر تحریم اثر ندارد و باید به سمت تعادل‌های بازدارندگی در منطقه برویم و این خیلی مهم بود. اما وقتی آن فتنه راه افتاد و کلید خورد، آمریکایی‌ها و خانم هیلاری کلینتون را متوجه کرد که می‌‌توان روی این پروژه سرمایه‌گذاری کرد و برجام هم آمریکایی‌ها را تشویق کرد که می توان این کار را انجام داد. اگر آن چهار بند  FATF را که می‌خواستند امضا کنند، امضا می‌کردند ایران قفل می‌شد. FATF مشکل ما را حل نمی‌کرد بلکه مشکلات را بر ما رسوب می داد چون ما متاثر از تحریم‌های اولیه و ثانویه آمریکایی‌ها هستیم که نه به برجام ربطی دارد و نه بهFATF و هیچ سازمان بین المللی. یک تصمیم ملی داخلی ایالات متحده آمریکا برای ایران است تا تحریم‌ها را موثر بکنند. ** سیاست‌های ابتکاری و تاسیسی به خرج ندهیم در تله غرب می‌افتیم به نظرم دولت آقای رئیسی می‌تواند با توجه به ظرفیت‌های داخلی و روی دست گرفتن اقدامات ابتکاری و تاسیسی جلو برود و اگر در مدل بازی غرب جلو برویم فرجامی نداریم. باید در مسائل سیاست پولی ابتکاری به خرج بدهیم و برای مثال خود من طرح هایی دارم که کل معادلات غربی‌ها را به هم می‌ریزد. ما در پارادایم تفکر انقلابی و ولایی جنگ تحمیلی را اداره می‌کردیم و غرب نمی‌توانست این شیوه جنگ را هضم کند و الان جنگ اقتصادی هست و شیوه کنونی‌مان را هم باید عوض کنیم. اینکه همان مدل لیبرالیستی کشور را اداره می‌کنیم و کشور را با همان نظام بانکی غربی و فاسدتر از آن انجام دهیم و نظام شهری‌مان هم همان مدل است، نمی تواند ما را به سرانجام مناسبی برساند. اگر به این مسئله برگردیم و رویکردهای انقلابی که عامل نگرانی لیبرالیسم شده است را روی دست بگیریم، خواهیم دید که لیبرالیست‌ها به سمت تعامل در چارچوب بازدارندگی می‌آیند. ما قرار نیست غرب را نابود کنیم و اجازه می دهیم که غرب ما را نابود کند و ما باید مدل خودمان را تاسیس کنیم.  وزارت امور خارجه در این راستا چه مأموریت‌ها و وظایف را می‌تواند چه در حوزه کشورهای همسایه و چه کشورهایی چون روسیه و چین ایفا کند؟ ظهره وند: به اعتقاد من دستگاه سیاست خارجی یک دستگاه کلیدی و ملی است و باید قفل روابط ما با محیط خارج را این کلید باز کند و دریچه تعامل و نگاه ما به بیرون است. ضمن اینکه ما می توانیم ظرفیت‌هایی را در بیرون شکار و به داخل منتقل کنیم و فرصت‌ها را در آنجا ببینیم و احیا و مدیریت کنیم و تهدیدات را رصد کرده و با آن مقابله کنیم. اگر دستگاه سیاست خارجی ما به عنوان یک نهاد ملی عمل کند و رویکرد‌های جریانی متوقف شود (که متأسفانه در دوره اصلاحات و اعتدال بسیار جناحی قضیه را جلو بردند) می‌توان به نتایج بهتری دست یافت. ** دیپلماسی در میدان معنا می‌دهد این را هم نباید فراموش کنیم که دیپلماسی در میدان معنا می‌دهد و دیپلماسی بیرون از میدان نوعی توهم و چیزی فرمالیستی و شکلی است و هیچ تأثیری ندارد که یک بخش کار خود را بکند و وزارت خارجه نیز کار خود را انجام دهد. وزارت خارجه باید نقش مدیریت پیشران را در سیاست خارجی داشته باشد و نمی‌شود حوزه بندی کرد و با مسئله، بخشی برخورد کرد. سیاست خارجه یک کل یکپارچه هست و مدیریتش هم باید یکپارچگی را با نیروهای  متعهد و مومن  و هوشیار و بصیر و آگاه و با تجربه حفظ کند. اگر این مجموعه مأموریتش را خوب انجام بدهد بسیاری از مشکلات ما حل می شود. دنیا ۵ با ۶ کشور نیست و ما بیش از ۱۹۰ کشور داریم و نباید فراموش کنیم که ظرفیت ژئوپلیتیکی ما بسیار بالا هست و ظرفیت اقتصادی ما و سهم اقتصاد ما در اقتصاد بین الملل قابل مقایسه با بسیاری از کشورها نیست. اینجا اقتصاد باید پیشرفت کند. ظرفیت ژئوپلیتیکی آمریکایی‌ها بسیار پایین است ولی ظرفیت اقتصادی‌شان در محیط بین‌الملل بالاست و حدود ۴۵ درصد GDP جهان را دارند. لذا آنها تلاش می‌کنند که ظرفیت ژئوپلیتیکی‌شان را بالا بیاورند و باید ظرفیت ژئوپلتیکی ما کمک کند تا ظرفیت اقتصادی ما بالا بیاید. ما کمتر از 2.5 درصد GDP جهان را داریم اما ظرفیت ژئوپلیتیکی ما بسیار بیشتر از چین و خیلی بیشتر از روسیه است. روسیه با اتکا به ظرفیت ژئوپلیتیکی ما وارد سوریه شد و در همین افغانستان ظرفیت ژئوپلیتیکی ما بالاتر از روسیه و چین است ولی آنها دنبال بحث های اقتصادی هستند.      ما باید اینها را با هم تراز کنیم و اقتصاد ما در تراز ظرفیت ژئوپولیتیکی ما بالا بیاید و این در ابتدا به ساکن می‌تواند در محیط پیرامونی ما شکل بگیرد و تقویت شود و در دوردست ها و اروپا نیست. بیش از ۱۵ کشور در محیط پیرامونی خودمان داریم که بیش از یک تریلیون دلار تجارت دارند و سوال اینکه ما چه سهمی از این میزان تجارت داریم؟ شاید کل ظرفیت ما ۳۰ میلیارد دلار بوده که نصف آن واردات و نصف دیگر صادرات است که رقم بسیار ناچیزی است. برای مثال ۲۵ تریلیون دلار GDP کشورهای حوزه شانگهای هست و این ۱۲ کشور حدود ۲۴ تریلیون دلار و درصد بالایی از جمعیت جهان و سطح وسیعی از خشکی های دنیا را در اختیار دارند و ما باید سهم مان را از این ظرفیت افزایش دهیم. این مسئله به سفارتخانه‌های ما و نقش دیپلماسی و وزارت امور خارجه وابسته است تا این تحرک را به خوبی ساماندهی و مدیریت کند و ارگان‌های دیگر هم ذیل مدیریت وزارت امور خارجه حرکت کنند. وحدت فرماندهی و مدیریت شرط و لازمه پیروزی ما در حوزه سیاست خارجی است. انتهای پیام/



*********************************************************


score: 84,
url: https://www.farsnews.ir/news/14000926000385/گفت‌وگوی-مشروح-|-ترقی-آمریکا-شروط-ایران-را-نپذیرد-پشت-در-مذاکرات,
title: گفت‌وگوی مشروح | ترقی: آمریکا شروط ایران را نپذیرد، پشت در مذاکرات می‌ماند/ روحانی کشور را به بن‌بست کشاند
content: 
گروه سیاسی خبرگزاری فارس؛ قاسم عزیزی: مذاکرات ایران با 1+4 در وین در حالی صورت می‌گیرد که آمریکا از برجام خارج شد و کشورهای اروپایی هم تاکنون به تعهدات خود عمل نکردند. تیم مذاکره کننده ایران این‌بار با ترکیبی جدید برای احقاق حق تضییع شده ایران به وین پایتخت کشور اتریش رفته‌اند و هنوز نتیجه این مذاکرات روشن و مشخص نیست. بر همین اساس با حمیدرضا ترقی رئیس کمیته بین الملل با سابقه‌ترین حزب ایران یعنی موتلفه اسلامی درباره آنچه فرزندان ایران در وین حول آن با عربی‌ها به گفت‌وگو نشستیم. وی معتقد بود که رفتار آمریکا  کاملاً دوگانه است و از آن سو تیم مذاکره کننده طرف غربی هم اختیار لازم را ندارد. این کارشناس امور بین‌الملل تاکید کرد که تیم مذاکره کننده غربی نمی‌تواند ترور سردار سلیمانی، شهید فخری‌زاده (با جایگاهی که شهید فخری‌زاده در انرژی هسته‌ای و مخالفت با برجام داشت) و 4 حمله دشمنان به تأسیسات هسته ای ایران و  سایت ها و سانترفیوژها، تشدید تحریم‌ها و ادامه تحریم‌ها توسط آمریکا و غرب را نادیده بگیرد. گفت‌وگوی کامل فارس با این عضو شورای مرکزی حزب موتلفه اسلامی به شرح زیر است: *آمریکا شروط سه‌گانه ایران را نپذیرد باید همچنان پشت در مذاکره بماند      فارس: در مورد مذاکرات ایران با 1+4، به نظر شما تیم ایرانی در وین باید چه مواضعی را اتخاذ کند؟ ترقی: مذاکرات این دوره وین چند تفاوت با مذاکرات گذشته دارد. تغییر رویکرد دولت و تیم مذاکره کننده با 1+4 است که دولت آیت الله رئیسی سه شرط را برای بازگشت آمریکا به برجام مطرح کرده است و بدون رعایت این سه شرط، طبیعتا آمریکا همچنان باید پشت درهای مذاکره بماند. «لغو تحریم‌ها»، «اقرار به اشتباه آمریکا در رابطه با خروج از برجام» و «راستی آزمایی لغو تحریم‌ها و همچنین تضمینی که این نوع رفتارها تکرار نشود» سه شرط ایران است. *شرایط ایران در مذاکرات نسبت به قبل تغییر کرده است رویکردی دیگری که دولت آیت‌الله رئیسی در مذاکرات آن را دنبال می‌کند محدود کردن مذاکره به موضوع رفع یکباره تحریم‌ها است؛  دولت جدید معتقد است که موضوعی در مورد هسته‌ای باقی نمانده که بخواهد در مورد آن مذاکره کند. بنابراین تغییر رویکرد جمهوری اسلامی در بعد کیفیت و موضوعات مذاکره کاملا مشخص و روشن است. « تغییر شرایط ایران در مذاکره» در این دور مذاکرات وجود دارد. تیم مذاکره کننده ایران در گذشته هفت نفر و بدون پشتوانه مطالعاتی و تحقیقاتی و کارشناسی کافی و لازم بودند که متأسفانه بعدها از درون این هفت نفر، دو نفر جاسوس درآمدند که یکی از این جاسوسان مسائل اقتصادی و دیگری مسائل سیاسی را دنبال می‌کرد. ایران در این دور از مذاکرات با 1+4، تیم مذاکره کننده خود را به 40 نفر افزایش داده است و در این تیم متخصصان متعددی در رشته‌های اقتصادی، سیاسی، امنیتی، ارزی و غیره حضور دارند تا متناسب با موضوعات، مشاوره‌های کارشناسی ارائه دهند تا پشتوانه‌ای برای تیم مذاکره‌کننده باشند تا تیم مذاکره کننده بر خلاف گذشته از حالت انفعالی به یک موضع فعال و تهاجمی تغییر جهت داده، به گونه‌ای که اکنون نرمش ناشی از خوشبینی به آمریکا و غرب، تبدیل به یک موضع فعال و بی‌اعتماد به طرف غربی شده است. مسئله دیگر اینکه « پیشرفت‌های ایران در فناوری هسته‌ای» در زمینه‌های گوناگون اکنون به جایی رسیده که توانستیم به غنی‌سازی اورانیوم به 20 درصد و 60 درصد دست پیدا کنیم. جمهوری اسلامی ایران علیرغم ضرباتی که رژیم صهیونیستی و آمریکا بعد از خروج آمریکا از برجام به تأسیسات هسته ای وارد کردند، توانسته خود را بلافاصله بازسازی کرده و حتی سانترفیوژهای قوی‌تر و بروزتری را نصب کند تا به غنی‌سازی سرعت دهد. « مسئله خنثی‌سازی تحریم‌ها به موازات رفع تحریم‌ها» از جمله مواردی است که سبب شده شرایط ایران در مذاکرات تغییر کند چرا که این مسئله سبب شده تا ایران در اکو فعال شود و در شانگهای عضویت رسمی پیدا کرده و تحریم نفت را بشکند. امروز ما شاهد این هستیم که ایران به کشورهایی همچون ونزوئلا، لبنان و عراق نفت و بنزین ارسال می‌کند و به عبارتی فروش نفت را از تحریم خارج کند. نکته دیگری که شرایط را تغییر داده، این است که گره زدن مشکلات اقتصادی کشور با برجام ممنوع شده و اکنون دولت جدید به دنبال حل مشکلات کشور از طرق دیگری است. که مجموع همه این موارد که بنده به آنها اشاره کردم شرایط جدیدی را برای تیم مذاکره در ایران پدید آورده که وضعیت را کاملاً تغییر می‌دهد. در طرف غربی هم شرایط تغییرات قابل ملاحظه ای داشته است. غربی‌ها امروز متوجه ضرری که به آنها به دلیل خروج امریکا وارده شده، شده‌اند چراکه گرایش ایران به سمت شرق برای آنها از بعد اقتصادی و مناسبات بین المللی گران تمام شده است؛  اکنون بین 4+1 و آمریکا اختلاف پدید آمده است چون 1+4 معتقدند که موضوعات محل مناقشه با ایران را تنها از طریق دیپلماسی باید دنبال کنند اما آمریکا و رژیم صهیونیستی علاوه بر ادعا در مورد مذاکره به دنبال فشارهای نظامی، توطئه‌های نظامی، تخریب و خراب‌کاری و ترور و ... هستند که اروپائیان معتقدند این اقدامات نه تنها کمکی به حل مسئله نمی‌کند بلکه موانع بر سر راه توافق را افزایش می‌دهد. امروز به دلیل برخورد غربی‌ها و آمریکا با موضوع هسته‌ای ایران سبب شده تا ایران از بسیاری از خط قرمزهایی که آنها برای فعالیت هسته‌ای قائل بودند، عبور کند و به موقعیت‌هایی دست یابد که برگشت‌ناپذیر است و این مسئله کاملاً برای آنها نگران کننده و سخت است. به تعبیر برخی از نویسندگان خارجی و کارشناسان سیاست خارجی، ایران به مرز فاصله بسیار کمی با ساخت بمب هسته‌ای رسیده است اما همانگونه که قبلا آن را اعلام کرده و فتوای عالی‌ترین مقام دینی و سیاسی آن یعنی مقام معظم رهبری (مد ظله العالی) است به سمت بمب هسته‌ای نخواهد رفت. اما در عین حال غربی‌ها احساس می‌کنند بیشتر از این فشار آوردن روی ایران و عدم استفاده از دیپلماسی برای مهار فعالیت هسته‌ای ایران به ضرر آنها خواهد بود و ایران را به مرزی خواهند کشید که دیگر قابل کنترل نخواهد بود.      تغییر دیگری که در تیم مذاکره غربی مشاهده می‌شود این است که آنها برخلاف گذشته که از اختیارات قابل توجهی در مذاکرات برخوردار بودند، اکنون ضعیف و فاقد اختیارات لازم هستند. هر پیشنهادی که تیم مذاکره کننده ایران با اختیارات کامل مطرح می‌کند، آنها مذاکرات را به تعویق می‌اندازند تا از آمریکا اجازه بگیرند. اروپا منفعل عمل می‌کند و به طور مرتب هر پیشنهاد و موضوعی را با آمریکا بررسی (chek) می کند. آمریکا در یک اتاق جدا از محل مذاکره نشسته و نسبت به مسائل نظر می‌دهد که ایران خواستار استقلال تیم مذاکره کننده غربی شده است و گفته که اگر قرار است مرتب با آمریکا کسب اجازه کنید، نشان دهنده بی‌اختیاری تیم مذاکره کننده 1+4 و نیابتی عمل کردن این تیم از طرف آمریکا است. این مسئله خود شکستی برای آمریکا و اروپا است که از خودشان اختیاری در مذاکرات ندارند که بتوانند منافع خود را تأمین کنند و اکنون به نوچه و آلت دست آمریکا بدل شده که باید پشت دست آمریکا کار کند. اکنون در مذاکرات وین، 4+1 به عنوان یک تیم بدعهد و بدهکار  جلوه می‌کند و ایران به عنوان کشوری که کاملاً به تمام تعهدات خود عمل کرده و طلبکار است و ابتکار عمل را در دست دارد، در مذاکرات دست بالاتر را به نمایش گذاشته است. به نظر می‌رسد اینها در وضعیت مذاکرات تأثیر قابل توجهی دارد و وقایعی که طی مدت خروج آمریکا از برجام رخ داده، برای مردم جهان قابل نادیده گرفتن نیست. طرف مذاکره کننده نمی‌تواند ترور سردار سلیمانی، شهید فخری‌زاده (با جایگاهی که شهید فخری‌زاده در انرژی هسته‌ای و مخالفت با برجام داشت) 4 حمله دشمنان به تأسیسات هسته ای ایران و زوایای متعدد به سایت ها و سانترفیوژها، تشدید تحریم‌ها و ادامه تحریم‌ها توسط آمریکا و غرب را نادیده بگیرد. اینها وقایعی است که در طول این مدت رخ داده و این رخدادهای طبیعی، وضعیتی را پدیدآورده که تیم مذاکره کننده غربی با موضع منفعلانه برخورد کند. * آژانس قادر به حفظ اسناد هسته‌ای ایران نیست در کنار همه اینها شاهد زیاده خواهی‌های آمریکا و آژانس هستیم. آقای دروسی بعد از بازدید خود از ایران خواستار اجرای پروتکل الحاقی به صورت اجباری می شود که ایران باید اجازه دسترسی به همه سایت‌های هسته ای را بدون هیچ قید و شرطی بدهد. ایران داوطلبانه این پرتکل الحاقی را که بسیاری از کشورها زیر بار آن نرفتند و تعهدی ندادند را پذیرفته است حالا آقای دروسی طلبکارانه و مصرانه می‌خواهد ایران پروتکل را اجرا کند که این زیاده خواهی‌هایی است که متأسفانه وجود دارد. علت اینکه ایران هم زیر بار این مسئله نمی‌رد نمی رود این است که این نوع بازرسی ها خسارات زیادی به کشور ما وارد کرده است. آمریکا و رژیم صهیونیستی در قالب تیم بازرسی آژانس، جاسوس‌های متعددی را وارد و اطلاعات ما را گرفته و استفاده کرده‌اند. نکته دیگر اینکه خود آژانس قادر به حفظ اسناد نیست و نمی‌تواند تضمین کند که اطلاعاتی که در اختیار دارد را نگه دارد تا اطلاعات درز نکند. آژانس حتی حاضر به پرداخت خسارت ناشی از این نوع سهل انگاری‌ها و تساهل‌ها نیست و به طور آژانس روشن عامل امریکا و اسرائیل است و در جهت اهداف منع گسترش سلاح هسته ای عمل نمی‌کند. کانون هم دوگانگی که در برخوردها با کشورهای عضو فعالیت های هسته ای وجود دارد، نشان دهنده این است که زیاده خواهی ها قابل پذیرش نیست. * آمریکا کاملاً دوگانه برخورد می‌کند موضع‌گیری‌‌های آمریکا و رژیم صهیونیستی و به تبع آن سکوت و عدم واکنش جدی اروپائی‌ها، نشانی از کاهش تهدیدها و تحریم‌ها ندارد. طبل آمریکا و رژیم صهیونیستی بر افزایش و تشدید تحریم‌ها حمله نظامی به تأسیسات هسته‌ای می‌کوبد. آمریکا در مورد پذیرش شروط ایران کاملاً دوگانه برخورد می‌کند. روسها می‌گویند حاضرند شروط را بپذیرند تا زمینه را برای همراه کردن روسیه و چین فراهم کند اما عملاً هیچ علامتی ناشی از اینکه آمریکا شروط ایران را می پذیرد و به اشتباه خود اقرار می‌کند، مشاهده نمی‌شود. تیم مذاکره کننده ایران با چنین شرایطی مجدانه وارد مذاکره شده است. کارگروه اولویت دار را کارگروه نحوه رفع تحریم ها قرار داده و نظرات و بسته های مورد توجه ایران آماده شده و به صورت سند در اختیار طرف مقابل قرار گرفته است. الان توپ در میدان امریکا و اروپا است. ضمن اینکه ابتکار عمل را ایران در دست گرفته و ایران است که زمان و نحوه مذاکره و دستور جلسه مذاکره را تعیین می کندو کاملاً جدی است که در مذاکره با قاطعیت و اختیار وارد شود و عمل کند. این مسئله کاملاً در وین مشهود است و امیدواریم غربی ها پی به اشتباه گذشته خود ببرند و بتوانند با یک تصمیم منطقی اشتباه خود را جبران کنند. *نان رژیم صهیونیستی در افزایش تنش ایران و غرب است فارس: در مورد رژیم صهیونیستی که خواستار توقف مذاکرات شده است، همین طور توطئه رژیم صهیونیستی در تمام مدت مذاکرات بفرمایید. ترقی: رژیم صهیونیستی اصولاً با هر گونه توافقی که موجب کاهش تنش بین ایران و اروپا و غرب شود، مخالف است. چون نان اسرائیل در افزایش این تنش هاست و هستی اسرائیل در گسترش این تنش‌هاست. در واقع همه تلاش اسرائیل در این است که توافق با ایران موجب فاصله گرفتن آمریکا از اسرائیل به خاطر رفتارهای تندروانه و افراطی‌اش نشود و اروپائی‌ها از طریق دیپلماسی به سمت عادی‌سازی روابط خود با ایران نروند. که این تغییر شرایط، موجب تضعیف اسرائیل در موقعیت منطقه‌ای‌اش خواهد شد و فشار اروپایی‌ها بر اسرائیل را برای پذیرش شرایط منطقه‌ای و واقعیت‌های منطقه، افزایش خواهد داد. *روحانی کشور را به بن بست مدیریتی کشاند/ او کشورهای شرقی را قربانی رابطه با غرب کرد فارس: ممنون جناب ترقی. کمی هم به مسائل سیاست داخلی کشکور بپردازیم. مردم ایران 28 خرداد 1400 به آقای رئیسی برای سکانداری دولت رای دادند. اما بحثی که مطرح می شود درست به افکار عمومی گزارش نشده که دولت در چه شرایطی تحویل گرفته شده و عموماً آقای رئیسی هم نجابت به خرج می دهد و نمی‌گوید که دولت را در چه شرایطی تحویل گرفته است. ترقی: دولت آقای روحانی در واقع کشور را در یک بن بست اقتصادی، سیاست خارجی، سیاست داخلی قرار داد و به لحاظ کاهش مشارکت مردم و محبوبیت دولت در بین مردم (فاصله بین دولت و ملت) ضررهای جبران ناپذیری وارد کرد. آقای روحانی و همکارانشان کشور را به یک بن بست مدیریتی که در آن هیچ تدبیری وجود ندارد، کشاندند و آقای رئیسی در چنین شرایطی دولت را در دست گرفته است.   دولت یازدهم و دوازدهم هیچ کدام از مشکلات اقتصادی را نتوانست حل کند، چون همه چیز را به برجام و مسائل خارجی گره زده بود. به لحاظ سیاست خارجی نتوانست رابطه را با کشورهای منطقه و دنیا بهبود ببخشد به این علت که تابع سیاست‌ها و خواسته‌های آمریکا و غرب بود و همه کشورهای شرقی که در طول دوران تحریم به ما کمک کرده بودند، قربانی رابطه کرده بود. در سیاست داخلی آن چنان با مردم برخورد کرد و مشکلات مردم را افزایش داد که میزان مشارکت مردم در همدلی با دولت به حداقل خود در طول 40 سال گذشته رسید. به لحاظ کارآمدی متأسفانه در هیچ جایی چیزی مشاهده نکردیم. از بحران‌های مختلف مثل سیل و زلزله و حوادث غیرمترقبه گرفته تا کارهای عادی که باید در کشور انجام شود که فقط نیاز به هماهنگی بین وزرا داشت. مثلاً جلوگیری از دپو شدن کالاهای اساسی در طی 6-7 سال در گمرک فقط در حد هماهنگی بین دستگاه‌ها بود اما دیدیم که در همین حد هم نتوانستند مشکلات را حل کنند.  دولت آقای رئیسی در بدو آغاز به کار خود باید چند مسئله مهم را حل می‌کرد. اولاً جلوی افزایش کشتار مردم توسط کرونا را می‌گرفت. در دولت قبل روزانه صدها فوتی در کشور داشتیم و دولت رئیسی جلوی آن را گرفت. این مسئله اوج بی‌توجهی دولت در مسئله صیانت از جان مردم بود. وقتی مردم درخواست داشتند که واکسن وارد کنید بهانه‌های واهی  FATF و برجام می‌آوردند که کشورهای خارجی به ما واکسن نمی دهند. اما دولت آقای رئیسی توانست اولا واکسن به ایران وارد کند و دوماً واکسن تولید کند. بنابراین دولت در درجه اول تمام وقت و تمرکز خود را بر صیانت از جان مردم گذاشت. بدون اینکه بگوید دولت قبل کم کاری کرده و زمان خود را صرف نقد دولت قبلی کند، به سمت اثبات کارآمدی خود رفت. *سفرهای استانی رئیسی برای از بین بردن فاصله ایجاد شده بین دولت و مردم است      نکته دوم سعی کرد با حضور در استان‌ها، فاصله ایجاد شده بین دولت و مردم را از بین ببرد. مردم احساس کنند که گوش شنوایی وجود دارد که حرف هایشان را بشنود و مشکلات‌شان را از نزدیک ببیند و درک کند و در صدد رفع آن برآید. این مسئله سبب شد افزایش یابد و مردم احساس کردن که کسانی آمده‌اند که مشکلات می آنها را حل کنند بنابراین این خود می تواند در افزایش مشارکت مردم تأثیر قابل ملاحظه‌ای داشته باشد. *دولت رئیسی به جای برخوردهای چکشی به سمت اقناع‌سازی رفت در حل مشکلات مردم هم سیاست دولت به طور کامل تغییر کرد و دولت به جای برخوردهای چکشی، برخوردهای اقناع کننده و منطقی را دنبال کرد. در موضوع اصفهان یا مسائل دیگر که در کشور وجود داشت، دولت هیچ وقت از موضع غیراقناعی استفاده مکرد. به مردم میدان داده تا حرفشان را بزنند و دولت حرف را می شنود تا در صدد رفع آن برآید. ایجاد این نوع فضا در مردم این امید را به وجود آورده که دولت نه تنها در حل مسائل درمانی، در حل مسائل عمرانی و مشکلات دیگر، همه امکانات خود را بسیج کرده و از این یکپارچگی قوا استفاده می‌کند تا بتواند در جهت حل مشکلات مردم گام‌های اساسی بردارد. *دولت سیزدهم توانسته برای رفع مشکلات مردم گام های اساسی بردارد خوشبختانه رفع موانع تولید با همکاری قوه قضائیه، همکاری و هم افزایی بین سه قوه به صورت بی‌نظیر بعد از 40 سال در کشور به وجود آمده است. این هم افزایی ناشی از یکپارچگی بین قوا در مسائل اساسی و کلی کشور است. فرصت گران بهایی برای دولت، قوه مقننه و قضائیه فراهم شده که می توانند جایگاه خود را به جایگاه تأثیرگذار در حل مشکلات مردم ارتقا دهند. امروز نقش قوه قضائیه در جهت رفع موانع تولید کمتر از قوه مجریه است. قوه قضائیه در افزایش امید و گسترش عدالت در بین مردم کمتر از دولت عمل نمی‌کند. امروز مجلس  نیزدر جهت تقویت دولت و ریل گذاری درست برای حرکت قوه مجریه در تحقق عدالت و توجه به مشکلات و معیشت مردم همه تلاش خود را به میدان آورده است. بنابراین تمام این موارد ناشی از یکپارچگی ای است که به وجود آمده و دولت سیزدهم توانسته است در این مدت کوتاه با کمک بقیه قوا به سمت رفع مشکلات مردم گام های اساسی بردارد. * کارنامه صد روزه رئیسی درخشان است/ انتقاد از تعلل در تغییر مدیران میانی فارس: کارنامه صد روزه دولت را چگونه ارزیابی می‌کنید؟ ترقی: به نظر بنده کارنامه دولت سیزدهم در طی این صد روز اولیه ، قابل دفاع، درخشان و ارزشمند در عرصه مدیریت کشور است البته بی نقص نیست. به هر حال تأخیر در تغییر مدیران میانی در سطح کشور که همان دیدگاه دولت قبل را دارند و کارشکنی در حل مشکلات مردم و کشور می‌کنند و تبعیت درستی از سیاست های دولت جدید را ندارند، مشکل زاست و و البته زمان‌بر نیز هست. به این علت که نیروی ساخته شده و کادرهای پرورش یافته انقلابی متأسفانه توسط نیروهای انقلابی سامان پیدا نکرده‌اند و میدان به آنها تا به حال داده نشده و در بانک اطلاعاتی جمع نشده و شناسایی آنها برای دولت سخت و دشوار است و دسترسی به همه اینها ندارد. اینها باعث شده دولت در جایگزینی آنها نتواند به سرعت عمل کند. حداقل در سطح مدیران میانی (استاندار، شهردار تا فرمانداران و مدیران کل) نیاز به 15 هزار نیرو داریم که بتواند تمام این بخش‌ها را متحول کند. *در کادرسازی عقب هستیم فارس: طبیعتا برای تربیت چنین نیروهایی نیازمند احزاب هستیم که کادرسازی کنند. ترقی: بله اما هیچ کدام از دولت های گذشته چنین شرایطی را برای احزاب فراهم نکردند که احزاب به سمت کادرسازی بروند. آنچنان احزاب تضعیف شدند که امکاناتی برای کادرسازی ندارند. ما در کادر سازی واقعاً عقب هستیم. دستگاه های تولیدی نیروی انسانی مثل دانشگاه ها و .. تراز انقلاب تربیت نمی‌کنند. باید از بین آنها دست‌چین کنیم، یک دوره آموزشی به آنها بدهیم تا تراز انقلاب شوند. دست‌چین کردن و شناسایی کردن آنها نیازمند یک دستگاه متولی برای این کار است. هیچ دستگاه متولی برای این کار نداریم. *نیروهای انقلاب محکوم به موفقیت هستند کشورهایی که توانسته اند به رشد قابل توجهی در توسعه برسند، برای گردش نخبگان برنامه‌ریزی دارند و روی تربیت نسل مدیر برای آینده کار ویژه انجام داده و می‌دهند. این کشورها بر روی  احزاب سرمایه‌گذاری می‌کنند. برخی از کشورها که اصولاً حزب در آنها حاکم است و حاکمیت آنها دولت حزبی است برای حزب حاکم، امکانات فراهم است که نیرو بسازد. در چین به هیچ وجه امکان اینکه مدیری بدون طی کردن مراحل پائین به مدارج بالا برسد، وجود ندارد. به هیچ وجه از پشت میز دانشگاه کسی را مسئول نمی‌کنند. فرماندار وقتی فرماندار می شود که قبلاً بخشدار و قبل از آن دهدار بوده باشد. یعنی در روستا بیل زده باشد، با کشاورز کار کرده باشد تا بفهمد که او چه می‌خواهد و وقتی فرماندار می شود که فاصله بین بخشداری و فرمانداری را در دوره آموزشی حزب طی کرده باشد و بدون آموزش‌های ضمن خدمت به هیچ عنوان امکان رشد وی فراهم نیست. در احزاب هم همین گونه است. در احزاب فردی که می خواهد به ریاست جمهوری برسد باید عضو عادی باشد و برجسته باشد و بعد عضو شورای مرکزی شود و بعد برنامه داشته باشد و توانمندی های خود را نشان دهد تا بعد برای این مناصب پیشنهاد داده شود. بنابراین چنین روندی را در کشورمان نداریم.   باید فکری برای تأمین نیروی انسانی مورد نیاز کشور بکنیم که فراتر از دانشگاه و ... است و باید روی آن برنامه ریزی شود. الان که در بیانیه گام دوم انقلاب یک تغییر نسلی قرار است صورت بگیرد و مدیریت از نسل قبل به نسل جوان منتقل شود، اگر جوان آماده نباشد، امکان اینکه شانه‌اش را زیر بار سنگین مدیریت بدهد، نیست و وقتی می تواند بار را تحمل کند که قبل از پذیرش مسئولیت، تجربه گذشتگان را آموخته باشد. خودش را به لحاظ تخصصی، توانمندی و کارایی به حد نیروهای گام اول رسانده و کارآمدی را داشته باشد. کسی که تمرین نکرده یک کیسه 100 کیلویی را روی دوش خود بگذارد، طبیعتا به محض اینکه این کیسه روی دوشش افتاد، روی زمین افتاده و نمی تواند راه برود و ادامه دهد. باید خودش را از لحاظ جسمی، فکری و مدیریتی و در همه ابعاد آماده کرده باشد. اما به هر حال باید کمک کرد تا آقای رئیسی بتواند این مشکلات را هرچه سریعتر برطرف کند و کادر مومن به اهداف و برنامه های دولت در بدنه ایجاد شود تا این کادر بتواند سیاست های دولت را به نحو مطلوب به سمت اجرایی شدن و تحقق ببرد و تعارضی بین سیاست ها و برنامه های بدنه و هرم بالای دولت وجود نداشته باشد. امروزه یکپارچگی در بین قوای سه گانه و همراهی نهادهای عمومی و غیر دولتی با دولت، مهمترین و استثنایی ترین فرصت برای نیروهای انقلاب و پایبند به اصول انقلاب است. ما در شرایط کنونی محکوم به موفقیت هستیم و باید تمام تلاش خود را به کار بگیریم تا در حل مشکلات مردم و چالش های پیش روی نظام موفق شویم.      * سنجش معیار موفقیت دولت رئیسی، رضایت مردم است فارس: سنجش معیار این موفقیت چیست؟ ترقی: سنجش معیار این است که مردم راضی شوند، مشارکت مردم افزایش یابد و پایبندی مردم به اصول و آرمان های انقلاب افزایش پیدا کند. مردم سالاری دینی به طور کامل تحقق پیدا کند. در جامعه‌سازی اسلامی توفیق لازم پیدا کنیم و جامعه پذیری سیاسی نسل جوان را تضمین کنیم و اینها نیاز به برنامه و کار دارد. مقام معظم رهبری در مراسم تنفیذ خطاب به آقای رئیسی فرمودند دولت شما باید دولت وفاق باشد. دولت وفاق مفهوم خاص خود را دارد و به این معنی است که باید جریان های مختلف سیاسی درون نظام را با مشخصات و ویژگی های خود بشناسی و آنها را با هم همدل و همراه کرده و به یک ظرفیت برای پیشبرد اهداف نظام تبدیل کنید. مقام معظم رهبری تأکید کردند که باید تغایرهای موهوم بین نیروهای انقلاب را کاهش داد و از بین برد و یا لااقل جلوی اثرگذاری آنها را گرفت. ما باید کاری کنیم که اولاً مسائل اصولی و اساسی در کشورمان فراموش نشود. همه به دنبال حاشیه نروند. اینکه همه به دنبال حاشیه سازی باشند از احزاب گرفته تا مسئولین و غیره. همه در حاشیه باشند و موضع بگیرند وقت کشور در مسیر توسعه گرفته می شود. وزیری که باید روز تا شب جواب حاشیه ها را بدهد چطور می تواند وزارت کند. دولت سعی می کند وارد این حاشیه ها نشود. فارس: خالقان این حاشیه‌ها چه کسانی هستند؟ ترقی: کسانی که باید از قدرت کنار بروند به سادگی کناره‌گیری نمی‌کنند و حاضر نیستند قدرت را از دست بدهند بنابراین برای حفظ خود انواع و اقسام این شایعات را روز و شب درست می‌کنند. 1200 عنصر منافق در آرژانتین و آلبانی هستند که روز تا شب، پمپاژ شایعه می‌کنند. می‌خواهند شایعه پراکنی کنند تا دولت به موفقیت نرسد. با این شرایط خاص روبرو هستیم و در این شرایط، در داخل نباید به دشمن بهانه بدهیم و به توطئه های دشمن دامن بزنیم. نباید داخلی ها در پازل دشمن بازی کنند و اینها در شرایط کنونی مهم است. اگر مردم از ناکارامدی، بی اعتمادی و ناامیدی خسته شده اند، راهش این است که به همه این شایعات نه بگویند و به سمت مسائل اصلی بروند و به دولت کمک کنند تا دولت هم برای حل مشکلات به مردم کمک کند و همدلی و انسجام و وحدت بین مردم و دولت شکل بگیرد تا تقویت شود و انشاءالله بر مشکلات غلبه کنیم. در چنین شرایطی مشکلی غیرقابل حل در کشور نمی‌ماند چون همه مشکلات قابل حل است و راه‌حل‌ها در فضای آرام قابل تحقق است. راه حل‌ها در فضای متشنج و پرچالش و بی‌اعتمادی و پرشایعه امکان پذیر نیست و قطعاً باید بدانیم در داخل کشور عواملی مثل ستون پنجم دشمن وجود دارد که هر گونه بهبود شرایط کشور به ضرر آنهاست. هرگونه توسعه در کشور با اتکا به ظرفیت های درونی و موفقیت نظام در دستیابی به اهداف خود به ضرر آنهاست بنابراین لازمه آن این است که با این توطئه‌ها مبارزه کنیم و امیدواریم که به حول و قوه الهی و عنایت پروردگار، امیدی که در دل مردم به وجود آمده در رابطه با دولت سیزدهم روز به روز افزایش پیدا کند و دولت هم در جهت شایسته سالاری و استفاده از نیروهای کارآمد حرکت کرده و از پس همه مشکلات کشور و مردم و پیچیدگی هایی که در عرصه سیاست داخلی و خارجی وجود دارد، بربیاید. فارس: آقای ترقی از وقتی که برای گفت‌وگو با خبرگزاری فارس اختصاص دادید، کمال تشکر را داریم. ترقی: ممنون از شما امیدوارم که موفق و پیروز باشید. انتهای پیام/  



*********************************************************


score: 74,
url: https://www.farsnews.ir/news/14000919000089/چرا-غرب-مجبور-به-تمکین-از-خواسته‌-تهران-است-توان-هسته‌ای-تنها-یکی-از,
title: چرا غرب مجبور به تمکین از خواسته‌ تهران است؟/ توان هسته‌ای؛ تنها یکی از ظرفیت‌های قدرت‌بخش ایران
content: 
گروه سیاسی خبرگزاری فارس- محسن صمیمی: دور جدید مذاکرات وین از ۱۸ آذرماه از سرگرفته شد. مذاکراتی که در همان روز اول با چالش‌ها و حرف و حدیث‌هایی مواجه بود. به طور مشخص ایران طبق آنچه بارها تاکید کرده، مذاکرات جاری را علیرغم آنچه رسانه‌های غربی درصدد القای آن هستند، صرفا مذاکرات «احیای برجام» نمی‌داند، بلکه ایران با ارائه پیش‌شرط‌هایی درصدد آن است تا مسیر شفاف‌تری از داده‌ها و ستانده‌ها را پیش بگیرد و در این راستا شرط لغو تمامی تحریم‌ها را پیش کشیده است.       حسین امیرعبدالهیان، وزیر خارجه ایران، روز 18 آذرماه با جوزپ بورل، مسئول سیاست خارجی اتحادیه اروپا، تلفنی دربارهٔ روند مذاکرات گفت‌وگو کرد و در آن تاکید کرد که  «تیم ایرانی برای رسیدن به توافق و رایزنی با ۱+۴ تا هر زمان که لازم باشد در وین خواهد ماند» و در عین حال بیان داشت که «تردید داریم که آیا طرف غربی آماده رفع تحریم‌هاست یا به دنبال رفع یکطرفه نگرانی‌های خود.» علی باقری کنی مسئول تیم مذاکره کننده ایرانی پیشنهادهای ایران را برای ادامه مذاکرات مطرح کرد ولی اروپایی‌ها درصدد هستند که این پیشنهادات را غیرمعقول و خارج از امکان جلوه دهند. وزارت خارجه فرانسه در بیانیه‌ای گفت که «پیشنهادهای ارائه شده ایران، مبنایی منطقی در هدف دستیابی به توافقی سریع و سازگار با منافع طرفین فراهم نمی‌کند».  منابع نزدیک به هیات ایرانی اعلام کرده‌اند که عمده مخالفت و اعتراض کشورهای اروپایی به این دو سند این بوده که برای بازنگری در متون پیشین فرصتی وجود ندارد و دیگر اینکه طرف آمریکایی حاضر به اعطای امتیازات مد نظر ایران در چارچوب مطرح برجام و قطعنامه ۲۲۳۱ نخواهد بود. اروپایی‌ها در حالی این شوی تبلیغاتی را راه انداخته اند که تحرکات آنان و همچنین در میدانِ عمل حاکی از آن است که راهی جز چانه‌زنی با تیم ایرانی برای مهار ظرفیت‌های پیش‌رونده ایران ندارند. پس از برگزاری مذاکرات، اخیرا آنتونی بلینکن در حالی عدم جدیت ایران را باعث پایان این دور از مذاکرات وین خواند که رویترز اعلام کرد که «رابرت مالی فرستاده ویژه واشنگتن در امور ایران، در راس هیاتی برای حضور در مذاکرات احیای برجام، به وین سفر می‌کند تا به طور غیرمستقیم در مذاکرات وین شرکت کند.»      آمریکایی‌ها از این می‌ترسند که ایران که با ارائه پیشنهادهایی که همگی از پشتوانه متقن حقوقی برخوردار هستند، مسیر مذاکره با اروپایی‌ها را به سمتی بکشاند که نتوان زیر میز زد. ** تله عجله نخستین تله‌ای که آمریکایی ها با فشار به طرف‌های اروپایی درصدد ایجاد آن هستند، «تله عجله» است. ایران بسیار خونسردانه و با ارائه پیش شرط‌هایی که حاکی از مهم نبودن صرفا اصل توافق بود، وارد مذاکره شد و بنابراین مذاکرات هر مقدار هم که زمانبر باشد، از جنبه‌ای که برای آمریکایی‌ها مهم است، به نفع ایران خواهد بود. در این راستا، «جوزپ بورل» مسئول سیاست خارجی اتحادیه اروپا که انریکه مورا به نمایندگی از او در مذاکرات شرکت می‌کند، چهارشنبه گذشته در توئیتر خود گفت که در تماس با حسین امیرعبدالهیان وزیر امور خارجه ایران، به او یادآور شد که باید در مذاکرات سریع‌تر پیش رفت.    پرواضح است که اتحادیه اروپا نیز که هنوز توانایی اتخاذ سیاستی مستقل در مذاکرات را ندارد،‌ این تاکتیک را با خط‌دهی آمریکایی‌ها در پیش می‌گیرد چون پیش از این بلینکن وزیر خارجه آمریکا هم در 13 آذرماه گفته بود که «واشنگتن به ایران اجازه نخواهد داد که روند مذاکرات وین را، همزمان با ادامه فعالیت های هسته‌ایش، به درازا بکشاند.» این اظهارات بلینکن اصلی‌ترین مسئله در مذاکرات جاری وین را نشان می‌دهد. آمریکایی‌ها از گسترش ظرفیت هسته‌ای ایران که در گذر زمان اتفاق می‌افتد، نگرانند و برای کنترل آن هر سیاستی را پیش می‌گیرند. سیاست‌هایی که تقریبا همه نشانه‌های آن از 8 آذر تا به امروز مشاهده شده است. ** دست پر مذاکره‌کنندگان با توان هسته‌ای ۱۵ آذرماه یعنی سه روز مانده به از سرگیری مذاکرات وین محمد اسلامی، رئیس سازمان انرژی اتمی اعلام کرد که مذاکرات وین درباره موضوع برجام و بازگشت آمریکا به برجام است و درباره مسائل هسته‌ای نیست. روزنامه آمریکایی وال‌استریت ژورنال روز سه‌شنبه ۲۵ آبان مدعی شد که ایران تولید سانتریفیوژهای پیشرفته در سایت کرج را از سرگرفته است.       دو منبع آمریکایی هم ۸ آذرماه اعلام کردند که رژیم صهیونیستی دو هفته پیش اطلاعاتی را با متحدان آمریکایی و اروپایی به اشتراک گذاشته که نشان می‌دهد ایران گام‌های فنی برای آماده‌سازی غنی سازی اورانیوم تا غنای ۹۰ درصد را برداشته است.  پایگاه آمریکایی آکسیوس نیز با انتشار این خبر مدعی شد که غنی سازی ۹۰ درصد، ایران را به آستانه هسته‌ای شدن بسیار نزدیک می‌کند. در خبر دیگری نیز دهم آذرماه خبرگزاری رویترز مدعی شد که آژانس بین‌المللی انرژی اتمی در بیانیه‌ای اعلام کرده است که ایران فرایند غنی‌سازی اورانیوم با خلوص ۲۰ درصد را با سانتریفیوژهای پیشرفته خود در تأسیسات فردو آغاز کرده است. برپایه این خبر در این بیانیه آمده است که ایران اورانیوم هگزافلوراید با سقف غنای ۵ درصد را به زنجیره آبشار متشکل از ۱۶۶ سانتریفیوژ IR-۶ در فردو تزریق کرده است. همه این اخبار با هر میزان از وثاقت، یک پیام را به افکار عمومی و میز مذاکره وین ارسال می‌کند که ایران دست روی دست نگذاشته و طرف‌های غربی هرقدر در احقاق حقوق ایران تعلل کنند، ایران در زمین دیگری ظرفیت خود را افزایش خواهد داد.  در همین راستا نفتالی بنت، نخست ‌وزیر اسرائیل، ۱۱ آذرماه از قدرت‌های حاضر در مذاکرات خواست که «بدون فوت وقت» گفت‌وگوها را متوقف کنند.  بنت با اشاره به گزارش جدید آژانس بین‌المللی انرژی اتمی در مورد به‌کارگیری سانتریفیوژهای پیشرفته در سایت فردو در اطراف شهر قم گفت که «ایران با تاکتیک مذاکرات» مشغول «اخاذی هسته‌ای» است». این یکی از ظرفیت های ایران در مذاکرات است. ** تقویت همکاری‌های منطقه‌ای؛ نگاه به شرق ولادیمیر پوتین رئیس‌جمهور روسیه که کشورش یکی از طرف‌های مذاکره کننده در وین است، اخیرا در کنفرانسی خبری پس از دیدار با نخست‌وزیر یونان، گفت: « ما درخصوص مساله ایران گفت‌وگو کردیم و امیدوارم رییس‌جمهور ایران دعوت من را بپذیرد و بتواند اوایل سال آینده(میلادی) از روسیه بازدید کند».      رئیسی از روزهای آغازین شروع به کار دولت خود، ارتباط خود را با روسیه از سرگرفته و این همکاری نمودهای خود را در مذاکرات وین نیز نشان می‌دهد. در این راستا علی باقری کنی معاون وزیر امور خارجه ایران، ۱۷ آذرماه یعنی یک روز مانده به مذاکرات وین، دیداری را با سرگئی ریابکوف معاون وزیر امور خارجه روسیه برگزار کرد. باقری پس از این نشست ضمن ممتاز توصیف کردن روابط جمهوری اسلامی ایران و روسیه در زمینه‌های مختلف، گفت: «برای اینکه در این مقطع بتوانیم گفت و گوها را با شتاب بیشتری به پیش ببریم، لازم دیدم که با مقامات روسیه رایزنی‌هایی داشته باشیم تا در روز پنجشنبه هفته جاری در فضایی سازنده و رو به جلو، مذاکرات را ادامه دهیم».      این ترمیم رابطه که در سالهای گذشته در سایه نگاه مطلق به غرب آسیب‌های بزرگی دیده بود، با چین هم انجام شد و میوه آن واردات میلیون‌ها دز واکسن از این کشور بود که به نوعی تحریم واکسن علیه ایران را خنثی کرد. در مذاکرات وین نیز در راستای همین رویکرد، ۱۶ آذرماه سخنگوی وزارت امور خارجه چین در یک کنفرانس خبری ضمن تاکید بر ضرورت لغو تحریم‌های غیرقانونی ایران، خواستار نشان دادن اراده سیاسی و انعطاف از سوی تمامی طرفین مذاکرات وین برای به نتیجه رسیدن آن شد.      ژائو لیجیان تاکید کرد: «طبق سندی که در شش دور قبلی مذاکرات به آن دست یافتیم، طرفین مذاکراتی جامع و عمیقی درباره لغو تحریم ها و مسائل هسته ای داشتند و ایران اصلاحیه هایی را در این دو زمینه برای متن اصلی ارائه کرد. این تعاملات به تمامی طرفین کمک می‌کند موضع دولت جدید ایران را بهتر درک کنند».  این ظرفیت‌سازی‌ها در جلب همکاری این دو کشور عضو ۱+۵ یکی دیگر از مولفه‌های قدرت ایران در میز مذاکرات است. پیوستن به همکاری‌های بین المللی پیوستن ایران به سازمان شانگهای اولین اتفاق مثبت بین المللی بود که در دوران دولت جدید رخ داد. سازمان همکاری‌ شانگهای را از جمله معدود سازمان‌هایی با ماهیت امنیتی و نظامی می‌توان دانست که «حوزه تمدنی آنگلوساکسونی» به آن راه ندارد. درخواست سال ۲۰۰۵ ایالات متحده آمریکا نیز برای عضویت در این سازمان از سوی کشورهای حاضر در این سازمان رد شد تا ماهیت مخالف با یکجانبه گرایی خود را به اثبات برساند.      علاوه بر این، خبر انعقاد قراردادی به منظور سوآپ گاز به ظرفیت ۱.۵ تا ۲ میلیارد متر مکعب از ترکمنستان به آذربایجان از طریق ایران منتشر شد. این قرارداد مهم در حالی منتشر شد که مدت‌ها بود واردات گاز از ترکمنستان به دلیل اختلافات مالی و ارتباط با آذربایجان به دلیل اختلافات سیاسی کم‌رنگ شده بود ولی این قرارداد پیام ترمیم روابط را به جهان صادر کرد.  ** و اما ترمیم روابط با همسایگان ایران در سالهای گذشته به دلایل متعددی یا رابطه خوبی با همسایگانش نداشته، و یا با آن کشورهایی هم که رابطه خوبی دارد، نتوانسته یک همکاری همه جانبه خوب مخصوصا در زمینه‌های اقتصادی و استفاده از ظرفیت‌های سیاسی آنها ایجاد کند. آیت‌الله رئیسی در نشست اخیر خود با نمایندگان ایران در کشورهای همسایه ضمن تاکید بر اینکه سیاست ارتباط با همسایگان یک حرکت استراتژیک برای ایران است،‌گفت:  تا امروز که حدود ۱۰۰ روز از فعالیت دولت سیزدهم می‌گذرد ۱۰۰ ارتباط با سران کشورها و هیات‌های خارجی داشتم که بدون استثناء همه تمایل به ارتباط با ایران داشتند و هیچ‌کدام به ارتباطی که الان بین کشور ما و کشور خودشان است قانع نبودند. رئیسی ارتباطات و تعامل با دیگر کشورها را یکی از مولفه‌های قدرت دانست. در این راستا تماس سفر علی باقری به امارات و تماس تلفنی امیرعبدالهیان با عبدالله بن زاید آل نهیان، همتای اماراتی خود که سفر اخیر شیخ طحنون بن زاید مشاور امنیت ملی امارات و دیدار با رئیس جمهور و دبیر شورای عالی امنیت ملی را در پی داشت یکی از این موارد تلاش برای بهبود ارتباط با دیگر کشورهاست مخصوصا اینکه امارات اخیرا متوجه شده که باید در روابط خود با کشورهای اطراف و مخصوصا ایران بازنگری کند.     انور قرقاش مشاور دیپلماتیک رئیس امارات اخیرا در گفت و گو با مؤسسه کشورهای عربی حوزه خلیج فارس در واشنگتن گفت که «با اعمال تحریم‌های بیشتر علیه ایران در صورت شکست مذاکرات مخالفیم».   به همین دلایل هم هست که نفتالی بنت نخست وزیر اسرائیل فورا برای جلوگیری نزدیکی امارات به ایران، روز یکشنبه به مقصد امارات عربی متحده پرواز کرد تا دوشنبه(امروز) با شیخ محمد بن زاید آل نهیان، ولیعهد ابوظبی دیدار کند.  ترکیه دیگر کشوری است که در سال‌های گذشته به دلایل متعددی رابطه خوبی با ایران نداشته و آخرین اقدامات این کشور در راستای تیره شدن این روابط نیز تلاش هایی است تا با تحریک در جغرافیای قفقاز تغییراتی به ضرر ایران شکل بگیرد و ایران را از نظر استراتژیکی و ژئوپلیتیکی به انزوا بکشاند اما رویکرد دولت در ماه‌های اخیر، این فضا را قدری عوض کرده است.    سوآپ گازی ایران با ترکمنستان برای تامین گاز آذربایجان یکی از ابزارهای اقتصادی هست که در هفته‌های گذشته به امضا رسید و می‌تواند جمهوری آذربایجان را که اخیرا با تحریک صهیونیست‌ها و با حمایت ضمنی ترکیه اقداماتی برای تغییر نقشه ترانزیتی قفقاز اتخاذ کرده بودند، کنترل کند و به مسیر صحیحی برگرداند. دیدار اخیر قالیباف با اردوغان و دیدارها و تماس های تلفنی رئیس جمهور اسلامی ایران با وی، از نقاطی است که نشان‌دهنده گام‌های ایران برای همگرایی منطقه ای با همسایگان برای تضعیف جایگاه منطقه ای رژیم صهیونیستی است که بی‌شک به عنوان یک وزنه قدرت برای ایران در مذاکرات وین خواهد بود. رجب طیب اردوغان رئیس جمهور ترکیه در گفتگوی تلفنی اخیر خود با آیت‌الله رئیسی همکاری‌های دو کشور به خصوص در زمینه اقتصادی و امنیتی را مهم دانست و گفته بود که «اکنون ایده همکاری‌های مشترک در بین کشورهای منطقه حاکم شده است و سفرها و رایزنی‌های اخیر نشان از موفقیت آن دارد». بازگشت گزینه نظامی روی تریبون صهیونیست‌ها در کنار مولفه‌های قدرت‌بخش فوق‌، بازگشت رژیم صهیونیستی به سناریوی قدیمی تهدید  نظامی ایران نشان دهنده آن است که در میز مذاکره مستمسکی ندارند و به جنگ روانی برای اثرگذاری بر فضای اقتصادی ایران روی آورده‌اند.    بنی گانتز شامگاه پنج‌شنبه (۱۷ آذر)، در دیدار با مدیران رسانه‌ها و پژوهشگران ارشد اندیشکده‌های آمریکایی گفت: «ایران قوای نظامی خود را در غرب کشور تقویت می‌کند تا از آنجا به اسرائیل و سایر کشورهای خاورمیانه «حمله کند» و الان زمان اقدام علیه ایران است.» همزمان برخی رسانه‌های صهیونیستی اعلام کرند که «گانتز جدول زمانی حمله به ایران را به آمریکایی‌ها ارائه کرده است». دور جدید مذاکرات هسته‌ای،‌برخلاف دورهای پیشین مذاکرات ماهیتی همه جانبه دارد و از این روست که ایران با یک تیم ۴۰ نفری متخصصین در حوزه‌های مختلف در وین حاضر شده است. هرچند توان هسته‌ای جمهوری اسلامی ایران حساسیت برانگیزترین ظرفیت چانه زنی ایران است، ولی موقعیت ذاتی ایران در منطقه غرب آسیا، محور مقاومت و تلاش‌های دولت برای ایجاد همگرایی منطقه ای برعلیه سیاست‌های رژیم صهیونیستی قابل چشم‌پوشی نیست. شاید اساسا توان هسته‌ای ایران به جهت جلوه رسانه‌ای و القای خطر ایران هسته‌ای، بیشتر در افکار عمومی مستمسک فشار به ایران قرار گیرد ولی بی‌شک مولفه‌های دیگر قدرت‌بخش ایران نیز کمتر از هسته‌ای برای آمریکا و صهیونیست‌ها هم نیستند. توجه و اتکای متوازن به این ظرفیت‌ها ایران را پیروز مذاکرات وین خواهد کرد و اگر طرف‌های غربی حاضر به تمکین به خواسته‌های ایران نشوند، باید نظاره‌گر ایران پیش‌رونده‌ای باشند که در اوج تحریم اقتصادی هنوز روی پای خود برای بهبود وضعیت اقتصادی خود تلاش می‌کند. این هشداری است که در روزهای گذشته بسیاری از صاحبنظران غربی به طرف‌های غربی داده اند. انتهای پیام/



*********************************************************


score: 69,
url: https://www.farsnews.ir/news/14001024000193/نباید-مانند-دولت-گذشته-در-مذاکرات-افراط-کرد-توافق-موقت-راهبرد-اصلی,
title: نباید مانند دولت گذشته در مذاکرات افراط کرد/ «توافق موقت» راهبرد اصلی غرب و آمریکا در وین
content: 
گروه سیاسی خبرگزاری فارس- حمید بوجاریان: ابوالفضل ظهره‌وند سفیر سابق کشورمان در ایتالیا بوده است. او با تحلیل وضعیت پیش‌روی مذاکرات وین، می‌گوید، همانطور که ما بر روی مواضع ملی و به حق خود ایستادگی می کنیم، طرف‌های غربی تلاش دارند در بازگشت به برجام، کم‌ترین هزینه ممکن را بپردازند. ظهره‌وند، غربی‌ها را نیازمند رسیدن به توافق می‌داند و معتقد است، تنها پلی که غرب و آمریکا برای ماندن در منطقه در اختیار دارند برجام است و اگر برجام به نتیجه نرسید این کشورها باید از منطقه خداحافظی کرده و آن را به شکل کامل ترک کنند، اتفاقی که پروژه های سنگین آمریکا در منطقه را با خطر رو به رو می کند. گفت و گوی فارس با این دیپلمات سابق را در ادامه بخوانید.      توافق موقت جان مایه راهبرد طرف غربی و آمریکایی در مذاکرات وین آقای ظهره‌وند همانطور که می‌دانید مذاکرات لغو تحریم ادامه دارد و طرف غربی با وجود ادعای خود در سرعت دادن به مذاکرات و رسیدن به توافق، اقدامی برای تحقق آن انجام نمی‌دهد، چرا تفاوت در گفتار و عمل طرف‌های غربی حاضر در مذاکرات تا این اندازه زیاد است؟ ظهره‌وند: موضوع توافق موقت جان مایه راهبرد طرف غربی و آمریکایی  در مذاکرات وین است. آن‌ها علاقه ندارند که موضوع برجام و مسئله هسته‌‌ای ایران را با نگاه کارشناسی حل و فصل کنند. بهانه‌هایی هم  از جمله در دادن تضمین‌های مورد انتظار ایران دارند تا این روند به شکل طبیعی و کارشناسی شده به سرانجام نرسد. درهر توافقی نیاز به ارایه تضمین برای عمل به توافق از سوی مذاکره کنندگان وجود دارد اما، آمریکایی‌ها برای ندادن تضمین در مذاکرات لغو تحریم‌ها، انتخابات سال آینده آمریکا را بهانه می‌کنند. واقعیت این است که آمریکایی‌ها و طرف‌های غربی موضوع برجام را یک پروژه و نه یک توافق سیاسی می‌بینند و حاضر نیستند به عنوان نقطه حل و فصل شده مسئله‌شان با ایران بپذیرند. می‌خواهند قدرت دفاعی و حضور منطقه‌ای ایران را محدود کنند یعنی معتقد هستید در مذاکرات وین، غربی‌ها دنبال موضوعی جز لغو تحریم‌ها هستند؟ ظهره‌وند: طرف‌های غربی مذاکرات برجام به دنبال اهداف دیگری جز لغو تحریم‌ها هستند. آن‌ها دنبال این هستند که از برجام، پلی به دیگر ظرفیت‌های ما بزنند. یعنی  دنبال آن هستند که هم ظرفیت هسته‌ای ما را ساقط کنند و هم دستیابی به سایر ظرفیت‌های ملی ما که بقا و دورنمای توسعه و رشد ایران را در خود دارد دنبال می‌کنند. علاوه بر این، آن‌ها می‌کوشند در این فرایند، هم قدرت دفاعی و هم حضور و توسعه منطقه‌ای ما را با هدف مهار و کنترل قدرت ایران هدف قرار دهند تا نهایتا تسلیم‌سازی ایران در برجام اتفاق بیفتد. بنابراین تیم مذاکره کننده هسته‌ای باید به این مسئله توجه کند و برای مقابله با آن برنامه داشته باشد. برای همین است که توافق موقت جان مایه خواسته‌های طرف غربی و اراده او برای احیای برجام و خصوصا فراهم کردم زمینه‌ای برای بازگرداندن ایران به موقعیت 8 سال قبل خود و جدا کردن پیشرفت های ایران و بازگشت ایالات متحده به داخل برجام است. مکانیسم ماشه با بازگشت آمریکا به برجام فعال می‌شود چرا غربی‌‌ها اصرار دارند که آمریکایی‌ها به برجام بازگردد؟ ظهره وند: عملی شدن مکانیسم ماشه تنها در صورت بازگشت آمریکایی‌ها به برجام قابل انجام است. یک سر توافق تامین مطالبات ایران و در مقابل آن، بازگشت آمریکا به برجام است. پذیرش این وضعیت یعنی دور جدیدی از تداوم فشارها و مشروعیت یافتن تحریم‌ها و اینکه ایران باید در چنین زمینی بازی را ادامه دهد تا غربی‌ها بتوانند برجام یک، دو، سه و چهار را دنبال کنند. ترامپ امنیت ملی آمریکا را با با خروج از برجام به خطر انداخت به نظر می‌رسد طرف‌های غربی عجله زیادی برای رسیدن به توافق با ایران دارند. دلیل این عجله چیست؟ ظهره وند: ترامپ ضربه اساسی را به استراتژی آمریکا در برجام زد. برای همین است که شاهد هستیم سخنگوی وزارت امور خارجه آمریکا ترامپ را به دلیل خروج از برجام محکوم می کند. این محکومیت با 2 انگیزه رخ داده است.      یکی به این دلیل که ترامپ منافع امنیت ملی آمریکا را با بر هم زدن استراتژی این کشور در برجام به خطر انداخته است و دوم اینکه ، به موقعیت جمهوریخواهان در رقابت های انتخاباتی سال 2022  ضربه وارد کند. براساس نظرسنجی‌هایی که در آمریکا انجام شده است، میزان محبوبیت بایدن به 30 درصد کاهش یافته است و این موضوع دورنمای موفقیت دموکرات‌ها را در انتخابات آینده آمریکا تضعیف می‌کند و این نوید را به بخشی از آمریکایی‌ها می‌دهد که دوران ترامپیسم در حال احیا شدن درآمریکا است. وقوع چنین اتفاقی در ایالات متحده، منجر به دو قطبی شدن آمریکا و در نهایت فروپاشی آن خواهد شد. بنابراین ما باید بدانیم که مذاکرات پیش‌رو چه دورنمایی دارد و چه دستاوردهایی می‌تواند برای ما داشته باشد. غربی‌ها مدعی هستند ایران بیشتر از غرب به توافق نیاز دارد. برخی نیز همین خط را در داخل ترویج می‌کنند. آیا این ایران است که به توافق نیاز دارد یا غربی‌ها؟ ظهره وند: تحریم‌ها باید برای ما به شکل فرصت دیده شود. اگر قرار است حل و فصل مسائل خود را از طریق آمریکایی‌ها دنبال کنیم، فرجامی برای ما ندارد. اما چرا داریم مذاکره می‌کنیم؟ چون عضوی ازجامعه بین‌الملل هستیم و گریزی از مذاکره کردن نداریم. اتفاقا در جریان مذاکرات، ما دست بالا را داریم. ما هستیم که یک سال بعد از خروج ترامپ پایبند به توافق‌نامه سیاسی برجام بودیم و پای آن ایستادیم. این طرف مقابل بود که از برجام خارج شد و به تعهداتش عمل نکرد.ما باید از فرصت مذاکره در این دوران استفاده می‌کردیم و پیام تفکرشهید سلیمانی، انقلاب اسلامی و در کنار آن بد‌عهدی و کج فهمی غربی‌ها را در اثنای مذاکرات به بیرون منعکس می‌کردیم. نیازمند رسیدن به توافق به هر قیمتی نیستیم  متاسفانه ما تحرک رسانه‌ای برای تبیین این موضوع نداشتیم. مذاکرات دور هفتم و هشتم فرصت طلایی برای ما بود که نشان دهیم غربی‌ها چقدر غیرقابل اعتماد، زیاده خواه و بدعهد هستند و این هم برای محیط بین‌الملل و هم در داخل برای ما مهم بود که این فرصت را به راحتی از دست دادیم. برخی تصور می‌کنند برای حل و فصل مسایل کشور و گرفتاری و کمبود بودجه ما نیازمند رسیدن به توافق و رفع مشکل برجام هستیم. غربی‌ها هم از این فرصت استفاده کرده و دارند همین خط را دنبال می‌کنند و مدعی هستند اگر ایران می‌خواهد مشکلات اقتصادی و داخلی خود را برطرف کند باید تن به خواسته‌های آنان بدهد. خروجی توافق مهم است و اینکه چه چیزی در توافق به ما می‌رسد تیم مذاکره کننده هسته‌ای اعلام کرده بود که با هدف لغو همه تحریم‌ها به وین می‌رود. همزمان برخی رسانه‌ها سعی دارند بحث توافق موقت را پیش بکشند. به نظر شما چنین توافقی می تواند منافع ایران را تأمین کند؟ ظهره وند: ما باید با شناخت طرف مقابلمان مسیر مذاکرات را دنبال کنیم. سر میز مذاکره باید حتما مطالبات ما حداکثری باشد. یک فروشنده سعی دارد بالاترین قیمت را برای فروش محصول خود اعمال کند و یک خریدار هم در تلاش است با کمترین قیمت خرید خود را انجام دهد. ایرادی ندارد که بگوییم همه تحریم‌ها باید لغو شود اما، واقعیت این است که همه تحریم‌ها لغو نمی‌شود.      حتی اگر لغو موقت هم نتیجه نهایی مذاکرات باشد، لغو همه تحریم‌ها شدنی نیست. حتی در برجام نیز لغو همه تحریم‌ها انجام نشد. تحریم‌‌هایی که آمریکا بر علیه ایران وضع کرده است، یک مجموعه درهم تنیده و مهندسی شده است که حتی در دوره بایدن نیز آن را رشد داده و به هم مرتبط کرده‌اند. تحریم‌ها مانند ساختمان است و اگر ستون این ساختمان را مسایل هسته‌ای بدانیم، سایر تحریم‌های آمریکا در حوزه‌های گوناگون فروخواهد ریخت. آمریکایی‌ها، تمام بضاعت و سرمایه خود را در وزارت خزانه‌داری خود تعریف کرده‌اند. قدرت تروریستی داعش آن‌ها در منطقه از بین رفته است و قدرت نظامی آنان هم رو به افول است. اگر این واقعیت را بتوانیم به افکار عمومی خودمان منتقل کنیم، مردم در قابل مذاکرات و نتایج شرطی نخواهند شد.  در همه حال، خروجی توافق مهم است و اینکه چه چیزی در توافق به ما می‌رسد. لغو همه تحریم‌ها از سوی آمریکایی‌ها پذیرفته نمی شود. مشاهده می‌کنیم که آمریکایی‌ها برای فشار وارد کردن به ما از فشار جمهوریخواهان در کنگره استفاده کردند و گفتند که 100 نماینده اعلام کردند که باید از توافق بیرون برود. مسایل سیاست خارجی یک کل در هم تنیده برخی معتقدند که آمریکایی‌ها فراتر از برجام، اهداف دیگری را در منطقه دنبال می کنند و راه ورود آمریکا به منطقه از برجام می گذرد. چطور این موضوع را تحلیل می کنید؟ ظهره‌وند: آمریکایی‌ها نیاز به برجام، خرید زمان و نیز استفاده از مذاکرات هسته‌ای برای رسیدن به مذاکرات جامع دارند تا از طریق ادامه این مذاکرات به شورش های منطقه ای برسند. ویلیام برنز در حال طراحی است که کل منطقه را هدف قرار دهد تا از این طریق معادلات منطقه‌ای را به نفع خود و به ضرر کشورهای منطقه تغییر دهند. ما نمی‌توانیم به شکل مجزا مسایل سیاست خارجی را دنبال کنیم. مسایل سیاست خارجی یک کل در هم تنیده و به هم پیوسته است.  اروپایی‌ها مدام از آخرین فرصت ایران برای رسیدن به توافق سخن می‌گویند. نقش آ‌ن‌ها در برجام با توجه به اینکه هنوز در این توافق هستند اما عملا از آن پیروی نمی‌کنند چیست؟ ظهره‌وند: اروپایی‌ها در خلال 6 سال گذشته نشان دادند هیچ عددی نیستند. کشورهای اروپایی نشان دادند تنها نقشی که در برجام ایفا می‌کنند نقش دورچین و تسهیل‌کننده منافع آمریکا است. منافع اروپایی‌ها ذیل منافع آمریکا تعریف می‌شود      منافع اروپایی‌ها ذیل منافع آمریکا تعریف می‌شود و آنان از خود اراده‌ای ندارند. تا آمریکایی‌ها برجام و توافقات خود را نپذیرند و به آن عمل نکنند، اتفاقی رخ نمی‌دهد. آنچه الان می‌گوییم تحریم، تحریم‌های در واقع غیرقانونی و نه ظالمانه است.چرا می‌گوییم تحریم‌های غیرقانونی؛ چون آمریکایی‌ها ازطریق تحریم‌های ثانویه دارند ایران را تحریم می‌کنند.  آمریکایی‌ها در این قالب، قوانین داخلی خود را به قوانین بین‌الملل تحمیل می‌کنند و اگر کسی بخواهد با ما وارد معامله شود تحت تاثیر قوانین داخلی آمریکا قرار می‌گیرد و تحریم می‌شود که این رویه و اقدام غیرقانونی است. ازسوی دیگر، این آمریکایی‌ها و اروپایی‌ها هستند که همه عرصه های بازی را در منطقه واگذار کرده اند و الان تنها پلی که برای بازگشت به زمین بازی دارند، پل فعالیت‌های هسته‌ای ایران و برجام است و کاپیتان این بازی هم آمریکا است. آن ها دنبال احیای برجام هستند تا به این زمین باز گردند. اما عملا افکار عمومی در جهان نگاه دیگری به موضوع برجام دارد و تصور می‌کند ایران است که از برجام خارج شده است. ما در رسانه باید بگوییم و تیم مذاکره کننده در وین باید مصاحبه کند و دائما این را بیان کند در برجام سرمان کلاه رفت. بدعهدی دیدم و چک برگشتی گرفتیم. ازسوی دیگر، ما مسئول احیای برجام نیستیم و کسی که زیر میز زده است باید به این برجام کپسول اکسیژن وصل کند و به آن تنفس مصنوعی بدهد. در حوزه رسانه‌ای خیلی غفلت کرده‌ایم و باید این غفلت را به سرعت جبران کنیم. ما در این حوزه، استراتژی رسانه‌ای نداریم. اگر ما می‌دانستیم در پس ذهن دشمن چیست اینطور نمی شد. این دشمن شناسی است که ما را سر میز مذاکره جلو می برد و به موفقیت می‌رساند. با این وضعیت چرا اصرار دارند که به زمین بازی منطقه برگردند؟ ظهره‌وند: آن‌ها در منطقه ما منافع زیادی دارند. پروژه شورش‌های اجتماعی، نفود در منطقه و بازی با ظرفیت منطقه از برنامه‌های آنان است که تحقق آن زمان می‌برد. به این دلیل، این غربی‌ها هستند که تلاش دارند ایران را منفعل نگه دارند تا در سایه انفعال ایران پروژه‌های سرمایه گذاری شده خودشان را به ثمر برسانند. پروژه هایی که در افغانستان، عراق، قزاقستان و به ویژه ایران دنبال می‌کنند نیاز به زمان برای به ثمر رسیدن دارد. غرب و اروپا به توافق نیاز دارند اما نمی خواهند امتیازی در برجام به ایران بدهند  این غرب و اروپا است که نیاز به برجام و حفظ آن دارد اما نمی‌خواهد چیزی در راه رسیدن به توافق برجام به ایران بدهد. آنان نگرانند که اگر نتوانستند پلی در منطقه برای بازگشت خود ایجاد کنند، آب هم به گلوی ایران نریخته باشند. غربی‌ها به این باور رسیده‌اند که ایران بر اثر تحریم‌ها قوی تر شده است و اگر امکانات هم در راستای توافق برجام به ایران بدهند، این قدرت دو چندان خواهد شد. اخیرا شاهد هستیم کره جنوبی اعلام کرده است دنبال آزادسازی پول‌های ایران در این کشور است. فکر می‌کنید این اتفاق و برخی مسایل دیگر خبر از رویدادی در آینده نزدیک می‌دهد یا تنها یک بازی سیاسی جدید دیگری به راه افتاده است؟ ظهره‌وند: این سیاست چماق و هویجی است که آمریکایی‌ها آن را بارها اعمال کرده‌اند. به نظر می‌رسد آمریکایی‌ها می‌خواهند با این سیاست زمان بخرند و  تیم مذاکره کننده هسته‌ای ایران را هم زیر فشار حداکثری افکار عمومی قرار دهند و افکار عمومی را در داخل نسبت به مذاکرات شرطی کنند و بگویند که همه چیز در گرو اراده آمریکا و بازگشت او به برجام است. آمادگی کره برای بازگردان وجوه بلوکه شده نفت ایران در این کشور، یک بازی سیاسی است این سناریو آمریکا با مشارکت کره‌جنوبی و کشورهای سرسپرده خود به مرحله اجرا در آورده است. اعلام آمادگی کره برای بازگردان وجوه بلوکه شده نفت ایران در این کشور، یک بازی سیاسی است. کره حتی قصد بازگرداندن پول نقد به ایران را ندارد و می‌گوید از ما به جای طلبی که دارید کالا بگیرید. در واقع این کار شارلاتانیزم سیاسی است. انتهای پیام/



*********************************************************


score: 61,
url: https://www.farsnews.ir/news/14000821000097/راهبرد-مذاکره-هسته‌ای-نداریم-چگونه-تأمین-کننده-منافع-کشور-خواهد-بود-,
title: راهبرد «مذاکره هسته‌ای نداریم» چگونه تأمین کننده منافع کشور خواهد بود؟/ غرب در دوراهی سخت
content: 
گروه سیاسی خبرگزاری فارس؛ احد شیرزاد: آنچه حدود ۲۰ سال است اصلی‌ترین کلیدواژه سیاست خارجه کشور یعنی «مذاکرات هسته‌ای» را شامل شده، از ابتدا یک خط و محور اصلی را تشکیل داده است و آن این است که «فعالیت هسته‌ای ایران صلح‌آمیز است یا خیر؟». ایران که از ابتدا اعلام کرده بود به‌دنبال بمب هسته‌ای نیست و هدفی جز استفاده‌های صلح‌آمیز از انرژی هسته‌ای ندارد، شفاف‌سازی خود را در سطح ادبیات سیاسی و نشست‌های دیپلماتیک باقی نگذاشت بلکه پشتوانه دینی نیز به آن بخشید. رهبر انقلاب در تاریخ ۲۸ فروردین ۱۳۸۹ طی فتوایی که بازتاب گسترده‌ای در جهان پیدا کرد، استفاده از هر نوع سلاح کشتارجمعی از جمله سلاح هسته‌ای را حرام اعلام کرد. فتوایی که در سازمان ملل به‌عنوان سند رسمی ثبت و به ۶ زبان زنده دنیا ترجمه شد.       جان کری وزیر خارجه دولت اوباما از فتوای رهبر انقلاب استقبال می‌کند   در کنار این فتوای تاریخی، ایران با پذیرش داوطلبانه پروتکل الحاقی، همکاری‌های غیرمتعارف و فراتر از حدانتظار را نیز با آژانس بین‌المللی انرژی اتمی- به‌عنوان مرجع راستی‌آزمایی برنامه هسته‌ای کشورها-، در دستور قرار داد. در عرصه فنی و دیپلماتیک نیز ایران از هیچ اقدامی برای رفع دغدغه یا همان بهانه طرف‌های مذاکرات فروگذار نکرد. یک گام اساسی در این راستا، زمانی بود که تیم جدید مذاکره کننده ایرانی به رهبری سعید جلیلی از آژانس بین‌المللی درخواست کرد تا همه ابهامات و سؤالات خود را نسبت به برنامه‌ هسته‌ای ایران اعلام کرده تا یک بار برای همیشه به آن‌ها پاسخ داده شود. این آژانس ۶ سؤال اساسی را فراروی ایران قرار داد. غربی‌ها که مدعی بودند ایران قصد دارد وقت‌کشی کند و به زودی قصد پاسخ دادن به سؤالات را ندارد، ۱۸ ماه به ایران مهلت دادند. امّا پاسخ سؤالات نه در یکسال بلکه در ۶ ماه در مقابل دیدگان آژانس بین‌المللی انرژی اتمی قرار گرفت و آژانس نیز چاره‌ای جز صحه گذاشتن بر پاسخ‌های مستدل ایران ندید، لذا در ۳ اسفند ۸۶ آژانس بین‌المللی انرژی اتمی در نامه‌ای به شورای حکام سازمان ملل اعلام کرد که پاسخ ۶ ابهامی که درباره مسئله هسته‌ای ایران وجود دارد، از نظر ما مشخص شده است. این یک پیروزی برای ایران محسوب می‌شد، با این حال پایانی بر بهانه‌جویی‌های طرف‌ غربی علی‌الخصوص آمریکا نبود.    ایران ۶ سؤال آژانس بین‌المللی انرژی اتمی درباره برنامه هسته‌ای این کشور را پاسخ داد و آژانس پاسخ سؤالات را تأیید کرد. این یک پیروزی برای جمهوری اسلامی بود.    با این همه، مذاکرات هسته‌ای همچنان ادامه داشت و در نهایت در سال ۹۴ منجر به توافقی شد که هم ایران و اروپا در آن حضور داشتند هم آمریکا. توافقی که قرار بود نقطه پایانی باشد بر کشمکش دو دهه‌ای ایران و غرب در موضوع هسته‌ای و آنچنان که طرفین می‌گفتند همه ابعاد مورد اختلاف را شامل می‌شد، از این رو «توافق جامع» لقب گرفت. طرف ایرانی که توافق برجام را رفع‌کننده تمام تحریم‌های وضع شده علیه ایران می‌دانست، به سرعت اجرای تعهداتی که در برجام به‌ آنها ملزم شده بود را در دستور قرار داد. ماحصل این حسن نیت، ۱۵ گزارش آژانس بین‌المللی انرژی اتمی مبنی بر عمل ایران به همه تعهدات برجامی‌ خود بود. با وجود ۱۵ مهر تأیید آژانس، آمریکا و اروپا نه‌تنها حاضر به عملی کردن تعهدات خود نشدند بلکه روز به روز بر تعداد تحریم‌های ایران افزودند.    استقبال طرف‌های برجام از گزارش‌های آژانس مبنی بر عمل ایران به تعهدات برجامی خود   نقض برجام تا جایی پیش رفت که منجر به خروج آمریکا از برجام شد. در چنین شرایطی با اینکه دولت ایران مطابق مفاد برجام حق داشت تمام یا بخشی از تعهدات خود را کنار بگذارد، امّا یکسال صبر کرد تا بازماندگان برجام یعنی اروپایی‌ها جبران مافات کنند. وقتی صبر یکساله نیز افاقه نکرد، در نهایت ایران طی چندگام، ادامه عمل به تعهدات برجامی خود را کاهش داد. دولت ترامپ که از برجام خارج شده بود، با درنظر گرفتن احساس نیاز مسئولان دولت ایران برای مذاکره و چیدن همه تخم‌مرغ‌های اقتصاد کشور در سبد مذاکرات، به این فکر افتاد تا با وضع تحریم‌های بیشتر، ایران را پای میزی بکشاند که علاوه بر مهار ایران در توسعه صنعت هسته‌ای، سایر مؤلفه‌های قدرت این کشور از جمله توان دفاعی و حضور فعال در منطقه را نیز بگیرد. لذا تحریم‌های ایران که تا پیش از برجام ۷۰۰ تحریم بود به ۱۵۰۰ تحریم رسید. همزمان، آمریکایی‌ها با پیش کشیدن ۱۲ شرط، خواستار توافق جامع با ایران شدند. شروطی که معنایی جز تسلیم کامل ایران در مقابل زیاده‌خواهی‌های آمریکا نداشت.    آمریکا که از برجام خارج شده بود، شروطی را برای مذاکره مجدد با ایران قرار داد که معنایی جز تسلیم کامل ایران نداشت!   عمر دولت ترامپ بیشتر از ۴ سال قد نداد و با روی کار آمدن دولت جدید، جریان اصلاحات و حامیان دولت اعتدال، زمزمه‌های بازگشت آمریکا به برجام را بلند کردند. سخن از بازگشت آمریکا به برجام در چنین شرایطی معنایی جز خودزنی نداشت، چرا که بیش از ۷۰۰ تحریم جدید بعد از خروج این کشور از برجام وضع شده بود و باگشت آمریکا به برجام عملاً به‌معنای پذیرش این تحریم‌ها توسط ایران بود!      با درک همین موضوع بود که رهبر انقلاب در چنین مقطعی سیاست قطعی جمهوری اسلامی ایران را رفع همه تحریم‌ها و راستی‌آزمایی از سوی ایران اعلام کردند: «مسئله‌‌ ما این نیست که آمریکا به برجام برگردد یا برنگردد... بایستی در عمل تحریمها را لغو کنند و ما راستی‌آزمایی کنیم و احساس کنیم که درست تحریمها لغو شده، آن وقت ما هم به این تعهّدات برجامی برمی‌گردیم؛ این سیاست قطعی جمهوری اسلامی است و از این سیاست بر نخواهیم گشت». علی رغم اینکه هیچ علامت مثبتی از دولت بایدن مبنی بر پذیرش شروط ایران دیده نمی‌شد، دولت حسن روحانی دور جدیدی از مذاکرات هسته‌ای را با اروپایی‌ها موسوم به مذاکرات وین آغاز کرد. مذاکراتی که با هدف احیای برجام صورت گرفت و بنا بود زمینه بازگشت آمریکا را به برجام فراهم کند. با این حال بدون اینکه این مذاکرات به نتیجه‌ای برسد، دولت روحانی به پایان رسید. دولت سیّد ابراهیم رئیسی که روی کار آمد اعلام کرد میز مذاکره را ترک نخواهد کرد، با این وجود، زمین بازی را از «مذاکره برای احیای برجام» به «مذاکره برای رفع تحریم» تغییر داد و به موضعی بازگشت که قبلاً به‌عنوان سیاست قطعی نظام اعلام شده بود؛ یعنی رفع همه تحریم‌ها و راستی‌آزمایی از سوی ایران. در راستای همین سیاست است که علی باقری معاون سیاسی وزیر امور خارجه که این روزها در حال  فراهم کردن مقدمات مذاکرات ۸ آذر با اروپایی‌هاست، اعلام می‌کند که زین پس مذاکره هسته‌ای نداریم و آنچه به جریان خواهد افتاد، مذاکره برای رفع تحریم‌های ظالمانه علیه ایران است. سیاستی که توپ را در زمین طرف غربی مذاکرات قرار می‌دهد. چرا که ایران پس از امضای برجام، دغدغه یا بهانه غربی‌ها مبنی بر صلح‌آمیز بودن برنامه هسته‌ای این کشور را برطرف کرده بود و آژانس بین‌المللی انرژی اتمی نیز با راستی‌آزمایی انجام تعهدات ایران در ۱۵ مرحله بر صحت انجام آن، مهر تأیید زده بود. این اهرمی بود در دست ایران تا با اتکا به آن، طرف مقابل را وادار به رفع تحریم‌ها کند یا حداقل بهانه را از دست آن‌ها خارج کند.      عدول از این شرایط ایران را در میز متهمی می‌نشاند که باز هم باید برای اثبات صلح آمیز بودن هسته‌ای خود مذاکره کند و علاوه بر این، برای توافق جدید امتیازات جدیدی واگذار کند، حال که در آخرین توافقی که بین طرفین منعقد شده و توافق جامع هم لقب گرفته، ایران همه امتیازات لازم را داده و زین پس، دادن امتیاز بیشتر به معنای فرورفتن در باتلاقی است که انتهای آن نامعلوم است. ماجرا به این‌ موارد ختم نمی‌شود. سؤال این است که چه ضمانتی وجود دارد که توافق فرضی جدید نیز به سرنوشت برجام دچار نشود و اروپا و امریکا به آن پایبند بمانند؟  امروز ایران در موقعیتی تاریخی قرار دارد؛ ۲۰ سال اعتمادسازی برای اثبات صلح‌آمیز بودن فعالیت‌های هسته‌ای و صحه گذاشتن آژانس بین‌المللی انرژی اتمی بر اجرای همه تعهدات برجامی از یک طرف و شتاب دادن به فعالیت‌های هسته‌ای از طرف دیگر، اهرمی را در اختیار ایران قرار داده که می‌تواند با تمسک به آن، یک بار برای همیشه پاسخ این سؤال را برای افکار عمومی دنیا مشخص کند که آیا غرب، بنایی برای لغو تحریم‌های ایران دارد یا به دنبال بهانه‌جویی برای مقاصد دیگری است؟ از این روست که روشن می‌شود اتخاذ موضع «مذاکرات هسته‌ای نداریم، بلکه مذاکرات رفع تحریم داریم»، سیاستی واقع‌بینانه‌ بر اساس درک درست از شرایط محیط بین‌المللی و اقتضائات آن است. پافشاری بر موضع «مذاکره برای رفع تحریم، نه مذاکره برای هسته‌ای» دو نتیجه احتمالی و دو حالت را برای جمهوری اسلامی ایران بوجود می‌آورد؛ نخست اینکه طرف غربی می‌پذیرد که در ازای الزام ایران به ازسرگیری عمل به تعهدات برجامی خود تحریم‌ها را رفع کند حالت دوم این است که غربی‌ها زیر بار خواسته ایران نروند و توافقی صورت نگیرد، درنتیجه به تحریم علیه ایران ادامه دهند. حالت دوم همان سیاستی است که غربی‌ها در هر صورت در مواجهه با جمهوری اسلامی ایران از آن دست نکشیده‌اند، حتی زمانی که با این کشور به توافق جامع رسیده‌اند! امّا تفاوت تحریم در چنین شرایطی با تحریم در دولت روحانی این است که این‌بار دستاوردهای هسته‌ای‌ کشور پودر نمی‌شود و از لحاظ توسعه هسته‌ای پیش خواهیم رفت. اقتصاد کشور نیز البته معطل رفع تحریم نخواهد بود و مسیر خود را خواهد رفت.    رهبر انقلاب طی سال‌های اخیر، بارها راه مقابله با تحریم‌ها را تکیه به داخل و همّت مسئولان دانسته‌اند   غرب در سیاست تحریمی خود به نقطه پایان نزدیک شده است، چرا که از طرفی دوره تحریم‌های فلج‌کننده علیه ایران سپری شده و تحریم به اشباع‌شدگی رسیده است، از طرف دیگر، ایران در حال حرکت به سمت دوران خودکفایی و تکیه به ظرفیت‌های داخل است و در سیاست خارجی نیز روابط را منحصر در چند کشور غربی نمی‌داند و از فرصت‌های متنوع همکاری با سایر کشورها استفاده می‌کند. نمونه آن، عضویت ایران در پیمان مهم شانگهای است که در ۱۰۰ روز نخست دولت رئیسی به‌دست آمده است. در چنین شرایطی، تحریم مسئله اول و آخر نخواهد بود، بلکه در کنار سایر عوامل، سهم واقعی خود را اقتصاد خواهد داشت. سهمی که امکان کاهش آن و حتی خنثی و بی‌اثر کردن آن در میان‌مدت و درازمدت دور از دسترس نیست.  انتهای پیام/



*********************************************************


score: 54,
url: https://www.farsnews.ir/news/14000813000113/گزارش-فارس-از-اجتماع-میدانی-یوم-الله-3-آبان-در-تهران-تاکید-بر-ضرورت,
title: گزارش فارس از اجتماع میدانی یوم الله 13 آبان در تهران/ تاکید بر ضرورت هوشیاری ملت‌های منطقه برابر توطئه‌های آمریکا
content: 
به گزارش خبرنگار سیاسی خبرگزاری فارس، مراسم اجتماعی میدانی به مناسبت یوم الله 13 آبان روز ملی استکبارستیزی و با شعار محوری «ایستادگی و مقاومت ملت ایران ، رمز افول سلطه استکباری آمریکا» در تهران و در مقابل لانه جاسوسی سابق آمریکا با حضور اقشار مختلف مردم،‌ دانش‌آموزان و دانشجویان برگزار شد. این مراسم با رعایت دستورالعمل های بهداشتی و با فاصله گذاری اجتماعی به صورت چینش صندلی‌ها  برگزار شد.  سخنران ویژه این مراسم سردار سرلشکر حسین سلامی فرمانده کل سپاه بود. اجرای سرود گروهی دانش‌آموزی، رزم نوازی دژبان ارتش و برپایی غرفه‌های مختلف تشکل‌های دانش‌آموزی و دانشجویی از جمله برنامه‌هایی است که در این مراسم اجرا شد.    در بخشی از این راهپیمایی، بیانیه تشکل‌های دانشجویی در اعلام برائت از آمریکا، اسرائیل و انگلیس قرائت شد. همچنین دانش‌آموزان با سر دادن شعارهایی برای نابودی داعش و استکبار جهانی اعلام کردند که تا پایان جان برای حفظ آرمان‌های انقلاب خواهیم ایستاد.      ** دادگاه جنایتکاران جهان برپا شد از حاشیه‌های این تجمع مردمی، برپایی دادگاه محاکمه سران جنایتکار جهان است که در مجاورت این دادگاه زندانی به صورت نمادین تعبیه شده بود که در آن جنایتکاران آمریکایی و اسرائیلی و انگلیسی محبوس شده بودند. همچنین این دادگاه به شکایت مردمی از جنس اعتراض نسبت به جنایات استکبار جهانی رسیدگی می‌کرد.  ** قطعنامه پایانی: شکست در غرب آسیا نشانه سرعت گرفتن «افول آمریکا» است قطعنامه تظاهرات سراسری و اجتماع مردمی یوم الله سیزدهم آبان؛ روز ملی مبارزه با استکبار جهانی صبح امروز پنجشنبه ۱۳ آبان ۱۴۰۰ همزمان با برگزاری این مراسم در سراسر کشور در 8 بند قرائت شد. متن این قطعنامه به شرح زیر است: بسم الله الرّحمن الرّحیم وَلَا تَرْکَنُوا إِلَى الَّذِینَ ظَلَمُوا فَتَمَسَّکُمُ النَّارُ وَمَا لَکُمْ مِنْ دُونِ اللَّهِ مِنْ أَوْلِیَاءَ ثُمَّ لَا تُنْصَرُونَ (سوره هود آیه۱۱۳) خداوند کریم و نعیم را سپاسگزاریم که به ملت ایران توفیق داد در پرتو نعمت 'اسلام' و 'ولایت' و رهبری‌های حکیمانه و پیامبرگونه حضرت امام خمینی و خلف صالح و شایسته ایشان مقام معظم رهبری حضرت امام خامنه‌ای، پرچمدار احیای 'تمدن نوین اسلامی' در عصر 'طاغوت و جاهلیت مدرن' گردند و الگوی نجات بخشی از زندگی عزتمندانه، شرافتمندانه و رو به سوی فلاح و رستگاری را پیش‌روی جامعه بشری بگشایند. اینک در لحظات شورانگیز و غرورآفرین گرامیداشت سیزدهم آبان ماه 'روز ملی مبارزه با استکبار جهانی' و در شرایطی که 'افول امریکا' با شکست راهبردها و سیاست‌های منطقه‌ای کاخ سفید و خروج نظامیان تروریست این کشور از افغانستان و به فضل الهی از غرب آسیا و نیز فروپاشی تدریجی لیبرال دموکراسی غربی پدیدار شده است و طنین 'مقاومت و استکبارستیزی ملت ایران'، پیش روندگی انقلاب اسلامی و اقتدار روز افزون نظام مقدس جمهوری اسلامی ایران در پرتو 'بیانیه گام دوم انقلاب' را به حقیقتی انکارناپذیر تبدیل کرده است؛ ما شرکت‌کنندگان در تظاهرات سراسری و دشمن‌شکن ۱۳ آبان ماه، مواضع خود را با بانگ رسای توحیدی و ولایی 'الله اکبر' و 'خامنه ای رهبر' به جهانیان اعلام می‌کنیم: 1- ملت مومن، انقلابی و ولایتمدار ایران، ضمن تجدید میثاق با آرمان‌های بلند بنیانگذار فقید جمهوری اسلامی امام  راحل؛ تبعیت از منویات و رهنمودهای مقام معظم رهبری را رمز موفقیت و ضمانت پیش‌روندگی انقلاب اسلامی دانسته و بر پایبندی به اصل ماندگار و مترقی 'ولایت فقیه' به عنوان مبنای اساسی عزت و اقتدار ایران اسلامی، همبستگی و وحدت ملی را تکلیف شرعی آحاد مردم، مسئولین و جناح‌های وفادار به انقلاب و رکن رکین موفقیت‌ها و پیروزی‌های ایران اسلامی دانسته و هرگونه اقدام و عمل تفرقه افکنانه و وحدت شکنانه در کشور را محکوم می نماید. 2- ما ملت مقتدر و استکبار ستیز ایران، ضمن بی اعتمادی مطلق به قدرت‌های سلطه‌گر و در رأس آن، رژیم تروریست و جنایتکار امریکا، خروج عهدشکنانه آمریکایی ها از برجام و تشدید سیاست‌های خصمانه سردمداران جنایت‌پیشه کاخ سفید علیه نظام و ملت ایران با تحمیل جنگ گسترده روانی، رسانه‌ای و اقتصادی را تجربه‌ای بزرگ در این عرصه دانسته و از آنجا که رایزنی‌ها برای آغاز مرحله جدید مذاکرات هسته‌ای با رعایت اصل عزت، حکمت، مصلحت و اقتدار ایران اسلامی به مراحل نهایی نزدیک شده است، مواضع حکیمانه و هوشمندانه رهبر عظیم الشأن انقلاب و 'قانون اقدام راهبردی برای لغو تحریم‌ها و صیانت از منافع ملت ایران' مصوب مجلس شورای اسلامی را نقشه راه مذاکرات پیش‌رو دانسته و بر لغو تحریم‌های ظالمانه و غیرقانونی و راستی‌آزمایی انتفاع ملت ایران از آن و تعهد امریکایی‌ها بر عدم عهدشکنی مجدد و تداوم روند شیطنت‌آمیز گذشته بعنوان خواسته و مطالبه حق و خدشه‌ناپذیر خود تاکید می‌کنیم.      3- ماجرای حمله سایبری به سامانه توزیع بنزین کشور را توطئه‌ای شوم و ساخته و پرداخته افکار مزدوران امریکای جنایتکار و رژیم صهیونیستی برای تشدید فشار، تولید نارضایتی و عصبانیت در جامعه، ایجاد فتنه و آشوب خیابانی می‌دانیم که در برخورد با دیوار مستحکم بصیرت و هوشمندی مردم ایران و اقدام جهادی و سریع دولت مردمی ناکام ماند، ضمن محکوم کردن این اقدام پلید، از دولت و دستگاه‌های ذیربط می‌خواهیم با بهره‌مندی از جوانان انقلابی و بکارگیری تمهیدات و ساز و کارهای جدی 'پدافند و امنیت سایبری و حفاظت زیرساخت‌های کشور' را تقویت و از آسیب‌پذیری‌های این حوزه برابر توطئه‌های دشمن، پیشگیری و جلوگیری نمایند. 4- شکست راهبردها و سیاست‌های امریکا در غرب آسیا و خروج خفت‌بار نظامیان تروریست این کشور از افغانستان، عراق و سوریه را نشانه 'سرعت گرفتن افول امریکا' و نتیجه قدرت مقاومت و ایستادگی ملت‌های منطقه تحت گفتمان مقاومت، وحدت و استکبارستیزی ملت ایران دانسته و بر ضرورت هوشیاری و هوشمندی ملت‌های منطقه برابر توطئه‌ها و دسیسه‌های کاخ سفید مانند آنچه در صحنه جنایات تروریستی اخیر در مساجد افغانستان و در حین برگزاری نماز جمعه اتفاق افتاد، تاکید می‌نماییم. 5- حمایت همه جانبه خود از آرمان قدس و مقاومت اسلامی فلسطین و همچنین حماسه آفرینی‌های حزب‌الله لبنان، انصارالله یمن، مجاهدان بحرین و بسیج مردمی عراق و سوریه به عنوان 'ارتش قدرتمند امت اسلامی' برابر 'نظام سلطه و صهیونیسم جهانی' و 'ارتجاع منطقه ای' را اعلام و هرگونه اقدام برای تضعیف آنان را بازی در زمین دشمنان قسم‌خورده اسلام عزیز و پیامبــر اعظم دانسته و ضمن محکومیت اقــدام خیانت‌بار برخی دولت‌های منطقه در عادی‌سازی روابط با رژیم جعلی صهیونیستی و مشروعیت بخشی به آن و تفرقه بین کشورهای اسلامی، به سردمداران این دولت‌ها هشدار می‌دهیم، با تمکین خواست و اراده ملت‌های خود در حمایت از فلسطین مظلوم و مبارزه با رژیم غاصب صهیونیستی، نسبت به این اقدام ننگین تجدید نظر و ادامه روابط با اشغالگران قدس را متوقف سازند.      6- با ارج نهادن به اقدام هوشمندانه، انقلابی و تاریخی تسخیر لانه جاسوسی امریکا در سال ۱۳۵۸ از مجلس و دولت محترم می‌خواهیم در راستای رهنمودها و مطالبات مقام معظم رهبری مبنی بر لزوم آشنایی نسل جوان و جدید جامعه با توطئه‌های امریکا در ایران، استفاده از مضامین اسناد لانه جاسوسی شیطان بزرگ در کتب درسی مدارس و دانشگاه‌ها را به سرعت در دستور کار قرار داده و مانع فراموشی عملکرد شیطانی، خباثت‌گونه و جنایت‌کارانه امریکایی‌ها در جامعه اسلامی شوند. 7- استقرار دولت سیزدهم با شعار 'دولت مردمی برای ایران قوی' را فرصتی ارزشمند و راهبردی برای خدمت صادقانه و مجاهدانه به مردم قلمداد و از دولت خدمتگزار می‌خواهیم با اقتداء به امامین انقلاب اسلامی و نصب العین قرار دادن آرمان‌ها و شعارهای بلند انقلاب، همت و تلاش همه جانبه خود برای مقابله قاطعانه با جنگ اقتصادی و تحریم دشمن را به کار گرفته و با آسیب شناسی و تجویز نسخه‌های کارآمد و موفق برای قوی ساختن ایران؛ رفع مشکلات اقتصادی و معیشتی مردم را در اولویت برنامه‌های خود قرار دهند. ۸- با تعظیم به مقام شامخ شهیدان بویژه سیدالشهدای مقاومت اسلامی، سردار دل‌ها 'سپهبد پاسدار حاج قاسم سلیمانی'  و 'شهید ابومهدی المهندس' تاکید می‌کنیم مجاهدان مقاومت با زنده نگهداشتن 'مکتب حاج قاسم سلیمانی' تا انتقام خون این شهیدان عزیز از آمریکا و خیانتکاران از پای نخواهند نشست. ** حضور دختر شهید سلیمانی در جایگاه سخنرانی سردار سلامی همزمان با راهپیمایی 13 آبان امسال در تهران مقابل لانه جاسوسی آمریکا، سردار حسین سلامی فرمانده سپاه پاسداران انقلاب اسلامی به ایراد سخن پرداخت. از حاشیه این سخنرانی می‌توان به حضور زینب سلیمانی فرزند شهید سپهبدقاسم سلیمانی در کنار جایگاه سخنرانی سردار سلامی اشاره کرد.      ** بازسازی عملیات خنثی سازی توطئه آمریکا در دریای عمان  یکی از حاشیه های دیگر این مراسم در مقابل لانه جاسوسی سابق آمریکا، اسارت نمادین سربازان آمریکایی و بازسازی عملیات خنثی سازی توطئه آمریکا در دریای عمان بود.    ** آمریکایی‌ها عادت کرده‌اند مدام از ایران شکست بخورند/ آمریکا کارخانه تولید دیکتاتورهای عالم سردار سرلشکر حسین سلامی فرمانده کل سپاه پاسداران انقلاب اسلامی در این مراسم اظهار داشت: خداوند متعال را سپاسگزارم که در این روز الهی، در این مکانی که یکی از حماسه‌های جاودان و بزرگ تاریخ اسلامی و انقلاب اسلامی یعنی خاتمه دادن به حضور سلطه‌طلبانه استکبار با محوریت آمریکا رخ داده است، توفیق حضور در جمع خواهران و برادران مومن و انقلابی و مقاوم این سرزمین را یافته ام. وی افزود: امروز برای ملت ایران روز پیروزی بزرگی است، غلبه بر بزرگترین امپراطوری تاریخ بشر یعنی آمریکا است. 13 آبان 1358 در آن هنگام که آمریکا در اوج قدرت سیاسی و نظامی و اقتصادی خود به سر می‌برد و هنوز ملت ایران در آغاز یک انقلاب شکوهمند سازه‌های عظیم قدرت امروزی خویش را ایجاد نکرده بود، انقلابی بزرگ در بطن و متن آن انقلاب اسلامی شکل گرفت. سرلشکر سلامی ادامه داد: این شجاعت و ایستادگی در فضای آن روز جهان یکی از شگفت‌انگیزترین واقعیت‌های تاریخی هم برای بشر و هم برای ملت ایران است. ما با آمریکایی درگیر شده بودیم که تاریخ عالم و جغرافیای جهان در نقطه به نقطه آن از تجاوزگری‌ها و مداخلات تهاجمی و اشغال‌ها و کودتاها لبریز بود و رنج می‌برد.      فرمانده کل سپاه با اشاره به جنگ‌افروزی آمریکا در جهان، گفت:بیش از 40 جنگ بزرگ در 40 نقطه جهان محصول سیاست آمریکا در عالم است. او علیه اروپا، آفریقا، آمریکای جنوبی، شرق دور، خاور میانه و روسیه در همه جا جنگیده است. بیش از 8 میلیون کشته محصول جنگ‌های مستقیم آمریکا است. بیش از 200 مداخله در امور داخلی کشورها در حد کودتا، تحریم اقتصادی، جنگ نظامی و فتنه‌های داخلی محصول سیاست یک ابرقدرتی است که در طول تاریخ حیات سیاسی خود اراده کرده بوده با گسترش قدرت نظامی، اهداف سیاسی را دنبال کند. 750 پایگاه نظامی آمریکا در جهان هرکدام با دایره‌ای از یک تأثیر سیاسی تلاش کرده است تا سیطره سیاسی فراگیری را در جهان ایجاد کند. وی با بیان اینکه آمریکا کارخانه تولید دیکتاتورهای در تمام عالم بوده است، گفت: از فردیناند مارکوس در فیلیپین تا جعفر نمیری در سودان تا پینوشه در شیلی و فرعون‌های مصر و شاه ایران و سلاطین حاکم بر بسیاری از کشورهای عربی، مملو است از دیکتاتورهایی که از رحم نظام سیاسی آمریکا پا به عرصه وجود گذاشتند. سرلشکر سلامی ادامه داد: او که مجسمه آزادی دارد، بیشترین آمار خفقان و به دار کشیدن آزادیخواهان عالم و تولید دستگاه‌های شکنجه و آموزش فنون شکنجه برای به بند کشیدن آزادیخواهان را هم دارد. او تنها قدرتی است که دو بار از سلاح هسته‌ای علیه بشریت استفاده کرد و صدها هزار انسان را خاکستر کرد. او کسی است که در ایران با کودتای 28 مرداد 1332، رژیم شاهنشاهی را مستقر و آزادیخواهی و مشروطه خواهی را از جغرافیای سیاسی ایران حذف کرد. فرمانده کل سپاه با بیان اینکه آمریکا از ایران بعنوان یکی از ستون‌های سیاست‌های استراتژی آمریکا در منطقه غرب آسیا یاد می‌کرد، گفت: او هویت فرهنگی ملت ایران را زدود و مجد و عظمت ملت ایران و اسلام را هدف قرار داد تا ثروت‌های مادی و معنوی ملت ایران و امت مسلمان را به یغما ببرد. در منطق سیاسی آمریکا هرکسی بر جهان اسلام مسلط باشد، می‌تواند بر کل عالم تسلط یابد و اینجا تبدیل به سکوی پرتاب آمریکا به قدرت تراز جهانی شده بود. وی تأکید کرد: انقلاب اسلامی ایران این فضای سلطه سیاسی را به هم ریخت، و یک غلبه بی‌نظیر و شگفت‌انگیز بر سیاست آمریکا اتفاق افتاد. نظم سیاسی آمریکا که میخواست بر نیمی از سیاره زمین حکمرانی کند را به هم ریخت. این آغاز یک جهاد بزرگ از سوی ملت ایران بود تا عظمت از دست رفته خود را بازیابی کند. سرلشکر سلامی با اشاره به سوابق دشمنی آمریکا با ملت ایران پس از پیروزی انقلاب اسلامی، گفت: آمریکایی‌ها عادت کرده‌اند مدام از ملت ایران شکست بخورند، این البته برای آنها هنوز درس عبرتی نشده است. نقطه زوال آمریکا شروع شد و برعکس نشاط سیاسی و شوق انقلابی و رسیدن به درجه بالای قدرت برای نظام ما روز به روز ارتقاء و افزایش یافت. فرمانده کل سپاه گفت: امروز دیگر آمریکا را در متن سیاست‌های منطقه را نمی‌بینیم، اعتماد وابستگان آمریکا در منطقه به سیاست‌هایش از بین رفته است؛ آمریکایی‌ها دیگر نمیتوانند از رژیم صهیونیستی حمایت کنند. بین دو شر گرفتارند، بمانند، نمی‌توانند، آسیب می‌بینند، اگر هم بروند شکست می‌خورند. قرار دادن یک کشور در بن بست محصول تدبیر رهبران آمریکاست.      وی با اشاره به ماجرای مواجهه نیروی دریای سپاه با سرقت نفتی آمریکایی‌ها در دریای عمان، تاکید کرد: آنچه در روز هفدهم ربیع الاول اتفاق افتاد و دیروز اخبار آن منتشر شد، گواه صادقی است از اینکه فرزندان این ملت در مقابل هر قدرتی که بخواهد به منافع آنها آسیبی بزند، جوانمردانه، مومنانه، شجاعانه و با صلابت می ایستد. سرلشکر سلامی ادامه داد: دیروز خبر بزرگی منتشر شد؛ آمریکایی‌ها در صحنه‌هایی از تروریست‌ها حمایت می‌کنند و در صحنه‌هایی از سارقان بین‌المللی نفت. آنها آمده بودند نفت ما را به سرقت ببرند و ما بر اساس سناریویی دقیق تشخیص دادیم که اگر این کشتی را تصرف کنیم، آمریکایی‌ها مداخله خواهند کرد، این پیشبینی شده بود. بچه‌های ما همه احتمالات را سنجیده بودند، شما گام‌های محکم فرزندانتان را وقتی سوار بالگرد می شدند، دیدید. اینها تکثیر شده های روح بلند حاج قاسم‌اند. حاج قاسم تکثیر شد و همه اینها قاسم بوند. با همان عشق و شوق و شور برای دفاع از منافع ملت به میدان رفتند. فرمانده کل سپاه گفت: به هر شکل آمریکایی ها در حمایت از غاصبان نفت به صحنه آمدند ولی شما آرامش، وقار و صلابت را دقیقا از صفحات تلویزیون در قامت و شاکله فرزندانتان دیدید، خداوند چه سکینتی بر قلوب این مجاهدان فی سبیل الله نازل کرده بود که این چنین در میدان مواجهه و برخورد، در اوج آرامش در قلب حادثه بودند. وی با بیان اینکه این مواجهه شکوه ایمان را نشان داد، افزود: اینها چند سپاهی نبودند، نمادهای درخشش ایمان این ملت بودند که اینچنین برای این ملت افتخار آفریدند. ما به همه می‌گوییم در مورد ایران محاسبات خود را اصلاح کنند؛ قدرت این ملت و عظمت او را به رسمیت بشناسند، ما گفته‌ایم که لنگرگاه امنیت این منطقه هستیم و به همسایگانمان هم می‌گوییم که نیازی نیست برای برقراری امنیت از کسانی کمک بگیرید که از تامین امنیت خود ناتوان‌اند. سرلشکر سلامی در پایان تاکید کرد: امروز قلمروهای دوردست دریا تحت اشراف، کنترل و مدیریت نیروهای مسلح ماست. ** حضور جانبازان و ایثارگران در جایگاه ویژه راهپیمایی از دیگر حواشی این راهپیمایی حضور ایثارگران و جانبازان و خانواده شهدا بود که در جایگاه ویژه راهپیمایی حضور داشتند. این جمعیت با شعارهای پی در پی از طرف خود و خانواده هایشان از اقدام انقلابی اخیر سپاه پاسداران انقلاب اسلامی تقدیر و تشکر کردند.    ** آتش زدن پرچم آمریکا و رژیم صهیونیستی در این مراسم پرچم آمریکا و رژیم صهیونیستی توسط دانش آموزان، دانشجویان و اقشار مختلف مردم به آتش کشیده شد.      انتهای پیام/



*********************************************************


score: 51,
url: https://www.farsnews.ir/news/14000908000357/هتل-کوبورگ-زیر-ذره‌بین-بهارستان-تاکید-وکلای-ملت-بر-انتفاع-اقتصادی,
title: هتل کوبورگ زیر ذره‌بین بهارستان/ تاکید وکلای ملت بر «انتفاع اقتصادی ایران» از مذاکرات
content: 
گروه پارلمانی خبرگزاری فارس – حامد حسین عسکری. دور جدید مذاکرات هسته‌ای ایران و کشورهای گروه 1+4 از بعدازظهر امروز دوشنبه 8 آذرماه، در قالب نشست کمیسیون مشترک برجام، در هتل کوبورگ وین آغاز می‌شود و هیات مذاکره‌کننده ایرانی به ریاست علی باقری کنی معاون سیاسی وزیر امور خارجه، بعد از هفته‌ها رایزنی و دیدارهای دو و چندجانبه، برای گفت و گو درباره «لغو تحریم‌ها» پیش روی طرف‌های برجامی می‌نشینند. البته جریان غربگرای داخلی تمایلی ندارد، عنوان این دوره از مذاکرات که نخستین دور گفت‌وگوهای رسمی در دولت جدید است، «مذاکرات لغو تحریم‌ها» باشد و بر عبارات و راهبردهای فانتزی مثل «احیای برجام» اصرار دارند، بدون آنکه اشاره‌ای به باقی ماندن تحریم‌ها کنند! تحریم‌هایی که قرار بود، به گفته حسن روحانی از فردای اجرای برجام «بالمره» لغو شود، اما دقیقا از روز اول بعد از آغاز اجرای برجام (27 دیماه 1394)، یا به بهانه‌های حقوق بشری اعمال شد یا در راه لغو آنها، کارشکنی و سنگ‌اندازی شد و در نهایت، با خروج آمریکا از برنامه جامع اقدام مشترک در اردیبهشت 1397 و در زمان ترامپ، با شدت بیشتری تا امروز ادامه یافته است. برجام و نقش‌آفرینی «بهارستان» مذاکرات هسته‌ای ایران و 1+5 (5 عضو دائم شورای امنیت سازمان ملل به همراه آلمان) و مسئول سیاست خارجی اتحادیه اروپا، در دولت گذشته به امضای برنامه جامع اقدام مشترک (برجام) در 23 تیرماه 1394 منتهی شد. در همان زمان، بحث بر سر این بود که آیا توافق صورت گرفته باید در مجلس شورای اسلامی هم بررسی و تصویب شود، یا خیر؟ جریان وابسته به دولت وقت در مجلس نهم، مذاکرات و توافق صورت گرفته را «اراده نظام» می‌خواندند و تایید نتایج آن در شورای عالی امنیت ملی را کافی می‌دانستند، اما منتقدان و به قول دولتی‌ها «دلواپسان»، به استناد اصول 77 و 125 قانون اساسی، اصرار داشتند تا مجلس به عنوان نماینده ملت، موضوع را به دقت بررسی کرده و در این رویداد تاریخی و حساس، نقش‌آفرینی فعالانه کند. در نهایت، با تشکیل «کمیسیون ویژه رسیدگی به برجام، آثار و پیامدهای آن» و بررسی کارشناسی توافق صورت گرفته، طرح «اقدام متقابل و متناسب دولت ایران در اجرای برجام» به تصویب کمیسیون امنیت ملی مجلس نهم رسید و با حاشیه‌های فراوان در جلسه علنی 21 آبان 1394 تصویب شد و مدتی بعد، با تایید شورای نگهبان به قانون تبدیل شد و 9 بند به عنوان الزامات اجرای برجام تعریف کرد. سرانجام، رهبر معظم انقلاب الزامات اجرای برجام را در 10 بند به رئیس جمهور وقت ابلاغ کردند تا توافق صورت گرفته در مسیر اجرا قرار گیرد و تحریم‌های غیرقانونی و ضدانسانی علیه مردم ایران لغو شود. حضرت آیت‌الله خامنه ای در آن ابلاغیه، تصریح کردند که «محصول مذاکرات که در قالب برجام شکل گرفته است، دچار نقاط ابهام و ضعف‌های ساختاری و موارد متعددی است که در صورت فقدان مراقبت دقیق و لحظه ‌به ‌لحظه،‌ می‌تواند به خسارتهای بزرگی برای حال و آینده‌ی کشور منتهی شود». (اینجا را بخوانید)    البته مدتی بعد و به تدریج معلوم شد که برخی شروط قید شده توسط رهبر انقلاب و مجلس، از جمله تعهد کتبی مقامات آمریکایی، در جریان برجام و ایفای تعهدات طرف ایرانی، رعایت نشده است! توافقی که به «تقریبا هیچ» رسید بر اساس متن برجام و پس از انجام تعهدات طرف ایرانی و اعمال محدودیت‌های گسترده در فعالیت‌های هسته‌ای – فعالیت‌هایی که بر اساس مقررات پادمان آژانس و معاهده NPT حق قانونی همه کشورها از جمله ایران است – قرار بود تحریم‌های فروش نفت به همراه تحریم‌های مربوط به بیمه و کشتیرانی و حوزه بانکی (برای بازگشت ارز حاصل از فروش نفت به کشور) لغو شود، اما مدتی بعد از آغاز اجرای برجام، ولی‌الله سیف رئیس کل وقت بانک مرکزی، در نشست اندیشکده شورای روابط خارجی آمریکا، دستاورد اجرای برجام را برای ایران «تقریبا هیچ» توصیف کرد! در گزارش‌های سه ماهه وزارت خارجه به کمیسیون امنیت ملی مجلس هم، به موارد متعدد نقض برجام اشاره شد تا اینکه در اردیبهشت 1397 و با خروج آمریکا از برجام، دور جدیدی از تحریم‌های ظالمانه علیه مردم ایران اعمال شد؛ تحریم‌هایی که حتی تا روزگار کرونا و نیاز مردم به واکسن و دارو هم ادامه پیدا کرده است. حالا و در شرایطی که 6 دور مذاکره با عنوان «احیای برجام»، از نیمه فروردین تا پایان خرداد امسال، بین ایران و ۱+۴ در وین برگزار شده و به دلیل زیاده‌خواهی آمریکا و متعهدان اروپایی‌اش نتیجه‌ای هم نداشته، هیات مذاکره‌کننده ایرانی با ترکیب نسبتا جدید و با تقویت کارگروه‌های تخصصی حقوقی، بیمه‌ای و بانکی، قرار است از امروز برای لغو تحریم‌هایی که قرار بود با برجام لغو شوند و نشدند، پای میز مذاکره بنشیند. در آستانه آغاز این دور از مذاکرات، برخی نمایندگان مجلس شورای اسلامی در گفت و گو با خبرنگار پارلمانی خبرگزاری فارس، به بیان الزامات این دور از مذاکرات پرداخته‌اند. مخصوصا اینکه زمزمه‌های عجیب و غریبی از سوی جریان غربگرا و وابسته به دولت سابق،‌ درباره گفتگوی دوباره با آمریکایی‌ها و توافق مستقیم با آنها مطرح می‌شود؛ بدون آنکه به روی خودشان بیاورند که این آمریکا بود که از برجام خارج شد و تحریم‌ها را بازگرداند! مقتدایی: نتیجه دور جدید مذاکرات هسته‌ای باید «تامین منافع ملی» باشد    عباس مقتدایی نایب رئیس کمیسیون امنیت ملی و سیاست خارجی مجلس تاکید می‌کند: برای حل این مسئله جمهوری اسلامی ایران مبانی خودش را اعلام کرده است؛ ما به دنبال دوستی و تأمین منافع مشترک هستیم، لذا اگر مذاکرات منافع ما را تأمین کند، با جدیت آن را دنبال می‌کنیم و اگر منافع ملت ایران تأمین نشود دلیلی برای دنبال کردن مذاکرات فرسایشی وجود ندارد. وی همچنین درباره جریان‌‌سازی همزمان رسانه‌های اصلاح‌طلب مبنی بر لزوم گفت‌وگوی مستقیم با آمریکایی‌ها در این مذاکرات و توافق با آنها، می‌گوید: عده‌ای معتقدند، ما باید دائماً به طرف مقابل باج بدهیم و به این هم قانع نیستند و معتقدند اگر بنا به هر دلیلی این باج‌دادن‌ها مابه‌ازایی هم نداشته باشد، باید به آرامی از کنارش بگذریم! این یعنی روحیه ذلیلانه در مقابل دشمن ستمگر که با اساس انقلاب اسلامی مغایرت دارد. (اینجا را بخوانید) الهیان: نتیجه مذاکرات باید استیفای حق مردم ایران باشد    زهره الهیان عضو کمیسیون امنیت ملی و سیاست خارجی و رئیس کمیته حقوق بشر مجلس نیز تاکید می‌کند: در این دولت پذیرفته نیست مذاکرات با رویکرد مذاکره برای مذاکره دنبال شود بلکه در نتیجه این گفت‌وگو‌ باید حقی از حقوق ملت ایران استیفا و تحریم‌های ظالمانه و غیرقانونی لغو شود. وی ادامه می‌دهد: همچنان تاکید ما بر لغو همه تحریم‌ها به صورت یکجا و راستی‌آزمایی آنهاست، البته نوآوری در شیوه مذاکرات طبیعی است و ابتکار عمل هم در دست جمهوری اسلامی ایران است. (اینجا را بخوانید) عباسی: مذاکرات 8 آذر بر مبنای «لغو تحریم‌ها» دنبال شود    فریدون عباسی رئیس اسبق سازمان انرژی اتمی و نماینده مردم کازرون در مجلس شو.رای اسلامی هم بر لزوم لغو موثر تحریم‌ها و انتفاع اقتصادی ملت ایران تاکید می‌کند و اظهار می‌دارد: مذاکرات هسته‌ای پیش از این انجام شده و سال 94 به پایان رسیده و به برجام منتهی شده است، لذا از اینجا به بعد مذاکرات بر مبنای لغو تحریم‌ها دنبال می‌شود و باید از نظریه مقاومت و تحریم‌زدایی بهره گرفته شود. وی در خصوص راستی‌آزمایی لغو تحریم‌ها نیز تأکید کرد: مهمترین تحریم‌ ما در حال حاضر تحریم بانکی است که اگر به معنای واقعی کلمه لغو شود، تراکنش‌های مالی ما هم با دنیا راحت‌تر انجام می‌شود و دلالی‌های این حوزه نیز حذف شده و مسائل ارزان‌تر تمام می‌شود. عباسی ادامه داد: تحریم در خرید و تحریم در فروش، هر دو باید لغو شود؛ علاوه بر آن، تحریم‌های بیمه‌ای، کشتیرانی و حمل و نقل هوایی هم که زنجیره به هم پیوسته‌ای هستند، باید طبق قول‌هایی که در برجام داده بودند لغو شود. (اینجا را بخوانید) بیگی‌نژاد: مذاکرات 8 آذر زمان نقد شدن وعده‌های قبلی است    هادی بیگی‌نژاد عضو کمیسیون انرژی مجلس هم  با بیان اینکه طرف مقابل تعهداتی را که در برجام پذیرفته و بر زمین مانده باید عملیاتی کند، خاطرنشان کرد: مقام معظم رهبری تاکید کردند که ما به وعده نقد طرف‌های مقابل هم نباید اعتماد کنیم، بنابراین الان وقت عملیاتی شدن همان وعده‌های قبلی است. وی در خصوص مسأله لغو تحریم‌ها و راستی‌آزمایی آن برای بازگشت ایران به تعهدات برجامی نیز تاکید می‌کند: راستی‌آزمایی یعنی اینکه نفتمان را به راحتی بفروشیم و پول آن را به راحتی بگیریم. در زیر مجموعه این قاعده، باید بتوانیم مشتری‌هایمان را به راحتی انتخاب کنیم، نفت را به آنها بفروشیم، بیمه و کشتیرانی ما به سهولت انجام شود و پول نفت نیز به راحتی از طریق تبادلات بانکی به دست ما برسد. بیگی نژاد اضافه می‌کند: این فرایند روشن و منطقی باید در نتیجه راستی‌آزمایی لغو تحریم‌ها، برای ما محرز شود. (اینجا را بخوانید) نبویان: مذاکره‌کنندگان مراقب «زنجیره تحریم‌ها» باشند/ راستی‌آزمایی حداقل 4 تا 6 ماه زمان می‌برد    حجت‌الاسلام سید محمود نبویان نایب رئیس کمیسیون اصل 90 هم به مسئله «زنجیره تحریم‌ها» اشاره و تاکید می‌کند: با توجه به اینکه تحریم‌ها یک زنجیره بهم پیوسته است، باید هم تحریم فروش نفت، هم تحریم کشتیرانی و هم تحریم‌ بانک‌هایی که برای بازگشت پول نفت اقدام می‌کنند، یکجا برداشته شود و مذاکره‌کنندگان ما باید نسبت به این مسأله توجه کافی داشته باشند. وی همچنین در خصوص مسأله لغو تحریم‌ها و راستی‌آزمایی آن نیز یادآور می‌شود: بر اساس گزارش‌های کارشناسی مرکز پژوهش مجلس حداقل 4 تا 6 ماه برای راستی‌آزمایی لغو تحریم‌ها زمان لازم است؛ چراکه به عنوان مثال اگر کالایی بخواهد ثبت سفارش شده و وارد شود حداقل 3 تا 4 ماه یا بیشتر طول می‌کشد. به گفته نبویان، نشانه راستی‌آزمایی لغو تحریم‌ها این است که تجار ما به راحتی بتوانند کالاها را ببرند و بیاورند، بانک‌های دو طرف پول را به راحتی جابجا کنند و پول ما بلوکه نشود. (اینجا را بخوانید) رشیدی: تا لغو تحریم‌ها و راستی‌آزمایی، به تعهدات برجامی بازنمی‌گردیم    محمد رشیدی عضو هیأت رئیسه مجلس شورای اسلامی هم با بیان اینکه قانون «اقدام راهبردی برای لغو تحریم‌ها» سرمایه ارزشمندی برای مذاکره‌کنندگان ایرانی است، تاکید می‌کند: تا زمانی که تحریم‌ها لغو نشود و راستی‌آزمایی هم صورت نگیرد، ما به تعهدات خود بازنمی‌گردیم. وی خاطرنشان می‌کند: اگر طرف‌های مقابل واقعاً می‌خواهند با نگاه مثبت حرکت کنند، چرا هر روز لیست جدیدی از تحریم‌های آمریکایی و انگلیسی علیه اشخاص و شرکت‌های ایرانی بیرون می‌آید؟ این نشانه سوءنیت و خصومت است. (اینجا را بخوانید)  پشتوانه قانونی جدید برای مذاکره‌کنندگان ایرانی نمایندگان مجلس شورای اسلامی در آذرماه سال گذشته «قانون اقدام راهبردی برای لغو تحریم‌ها» را در 9 ماده و دو تبصره تصویب کردند. قانونی که تلاش می‌کند تا با تعریف الزامات قانونی جدید، پشتوانه قانونی محکم و قابل استنادی برای مذاکره‌کنندگان کشورمان فراهم کند. بر اساس ماده 7 این قانون «چنانچه کشورهای متعاهد از جمله کشورهای ۱+۴ (آلمان، فرانسه، انگلستان، چین و روسیه) نسبت به اجرای تعهدات خود و رفع کامل تحریم­ها از جمله هسته‌ای، نظامی، حقوق بشری و امثال آن علیه جمهوری اسلامی ایران اقدام کنند، دولت موظف است گزارش دقیق اقدامات انجام شده را به مجلس ارائه کند. کمیسیون امنیت ملی و سیاست خارجی و نیز کمیسیون انرژی مجلس ارزیابی خود را نسبت به این گزارش به منظور تعیین تکلیف در مجلس، به مجلس شورای اسلامی به استناد بند (۷) ماده (۴۵) قانون آیین نامه داخلی مجلس ارائه می‌کنند». انتهای پیام/



*********************************************************


score: 47,
url: https://www.farsnews.ir/news/14000819000731/مذاکره‌کنندگان-مراقب-زنجیره-تحریم‌ها-باشند-حداقل-4-تا-6-ماه-برای,
title: مذاکره‌کنندگان مراقب «زنجیره تحریم‌ها» باشند/ حداقل 4 تا 6 ماه برای «راستی‌آزمایی لغو تحریم‌ها» زمان لازم است
content: 
حجت‌الاسلام والمسلمین سیدمحمود نبویان نماینده مردم تهران در مجلس شورای اسلامی در گفت‌وگو با خبرنگار پارلمانی خبرگزاری فارس، با اشاره به آغاز دوره جدید مذاکرات هسته‌ای از 8 آذرماه و در واکنش به جریان‌سازی خبری و تبلیغی اصلاح‌طلبان و حامیان دولت سابق مبنی بر لزوم مذاکره و توافق مستقیم با دولت آمریکا به بهانه تأمین منافع ملی، اظهار داشت: این تفکر جریان غرب‌گرا بدین معناست که ملت ایران به هیچ عنوان قادر به حل مشکلات خود نیست و فقط یک راه در دنیا وجود دارد و آن هم بستن با آمریکا است. وی با بیان اینکه این ادعای غرب‌گرایان و «آمریکایی‌های داخلی» توهین به اراده و شعور ملت ایران است، ادامه داد: ملت ایران بارها اثبات کرده که با تدبیر می‌تواند مشکلاتش را حل کند؛ نمونه‌های متعددی از بن‌بست‌شکنی جوانان خودمان در موضوعات مختلف را سراغ داریم که متأسفانه دولت قبل به بهانه‌های مختلف و با گسترش واردات‌، جلوی آن را می‌گرفت. گزارش یک نهاد اطلاعاتی درباره رتبه 10 تحریم‌ها در مشکلات/ فرصت 30 میلیارد دلاری اوراسیا نایب رئیس کمیسیون اصل 90 مجلس اظهار داشت‌: بر اساس گزارشی که یکی از مراجع نظارتی و اطلاعاتی به ما ارائه کرده، در حوزه مشکلات اقتصادی دهمین عامل به تحریم‌ها برمی‌گردد، اما سوء تدبیرها و مفاسد ناشی از آن نخستین عامل است؛ یعنی آنچه باعث تشدید مشکلات مردم می‌شود در داخل قرار دارد و متأسفانه بسیاری از مدیران ارشد گذشته نیز هنوز عوض نشده‌اند و هزینه رفتارهای آنها به پای دولت جدید نوشته می‌شود. نبویان با اشاره به ظرفیت‌های موجود برای گسترش روابط تجاری و بهبود اقتصاد کشور گفت: کشورهای حوزه اوراسیا سالانه 30 میلیارد دلار و کشورهای همسایه ما نیز سالانه 15 میلیارد دلار واردات دارند؛‌ حالا سوال اینجاست که سهم ما از بازار این کشورها چقدر است و چرا از این ظرفیت عظیم صادراتی استفاده نمی‌کنیم و دائماً چشم‌انتظار غربی‌ها و آمریکایی‌ها هستیم؟! دموکرات‌ها کدام تحریم‌ها را برداشتند که دوباره به آنها امید بسته‌اید؟! وی افزود: به فرض اینکه ادعای غربگرایان داخلی درست باشد که ما از حل مشکلات خود ناتوان هستیم و باید با خارجی‌ها ببندیم، سوال این است که آیا در ژنو لوزان و وین با آمریکا نبستید؟ مگر آمریکا از برجام خارج نشد و زیر تعهداتش نزد؟‌! حالا چه تضمینی است که با اعتماد دوباره به آنها، دوباره گرفتار بدعهدی آمریکا نشویم؟! نماینده مردم تهران در مجلس شورای اسلامی ادامه داد:‌در سال 94 با آمریکا توافق کردید اما ترامپ کمتر از سه سال بعد و در اوایل 97 از برجام خارج شد، اما از سال 94 تا زمان خروج آمریکا از برجام هم تمام تحریم‌ها از جمله تحریم‌های بانکی سر جایش بود؛ سؤال اینجاست کدام تحریم‌ها را دموکرات‌ها برداشتند که دوباره به آنها امید بسته‌اید؟! کدام شرکت‌ها به ایران آمدند و قرارداد جدی و محکمی بستند و تا آخر پای آن ماندند؟! نبویان با تاکید بر اینکه آمریکا قابل اعتماد نیست و تضمین محکمی هم برای عمل به وعده‌هایش نمی‌دهد، خاطرنشان کرد: مهم‌ترین هدف از برجام، لغو تحریم‌ها بود تا در نتیجه آن، روابط تجاری ما به راحتی انجام شود و در روابط بانکی بین‌المللی نیز گشایش ایجاد شود؛ حالا کسانی که مُبلغ توافق دوباره با آمریکایی‌ها هستند، فقط اسامی بانک‌های طرف‌ همکاری را که در این مدت با ایران همکاری داشته‌اند، بگویند. وی اظهار داشت: آقایان اینقدر ذلیلانه برخورد می‌کردند که وقتی در سال گذشته حدود 6 دور مذاکره برگزار کردند،‌ عنوان آن را مذاکرات «احیای برجام» گذاشتند؛ سؤال اینجاست که چرا عنوان این گفت و گوها و رایزنی‌ها را «مذاکرات لغو تحریم‌ها» نگذاشتند؟ چراکه هدف از برجام لغو تحریم‌ها بوده است، اما مسأله این آقایان لغو تحریم‌ها نیست و حتی در تعیین عنوان و راهبرد مذاکرات هم می‌ترسند و نظر آمریکایی‌ها را تامین می‌کنند، آن هم رژیمی که همین الان داروی مورد نیاز بیماران را تحریم کرده است! با نظارت‌های پادمانی آژانس مشکلی نداریم/ برجام، یک نظارت فراپادمانی و بی‌سابقه است نایب رئیس کمیسیون اصل نود مجلس خاطرنشان کرد: ممکن است جریان غرب‌گرا بگوید که اگر با آمریکا مذاکره نکنیم، ممکن است آژانس به ما گیر بدهد؛ واقعیت این است که رابطه کشورهای صاحب فناوری هسته‌ای با آژانس، فقط در چارچوب پادمان است و ما هم رابطه پادمانی‌مان با آژانس را از بین نمی‌بریم، اما برجام یک نظارت فراپادمانی اختصاصی و تحمیل‌شده به ایران است و برای هیچ کشور دیگری اعمال نشده است. نبویان افزود: برجام فقط توافقی بین ایران و 1+5 بود که آژانس در آن ناظر بوده است؛ بنابراین وقتی توافق بهم خورده، موضوع هیچ ارتباط حقوقی با آژانس پیدا نمی‌کند و ما هم با نظارت‌های آژانس در چارچوب پادمان هیچ مشکلی نداریم. تجربه نامه روحانی به البرادعی در مرداد 1384 وی با یادآوری مذاکرات دولت اصلاحات با سه کشور اروپایی در سال‌های 82 تا 84 گفت: در آن سال‌ها آقایان ظریف و روحانی با سه کشور اروپایی توافق کردند و تقریبا تمام صنعت هسته‌ای ما را تعلیق کردند. در کتاب «امنیت ملی و دیپلماسی هسته‌ای» آقای روحانی آمده است که 14 روز قبل از تحویل پرونده هسته‌ای به آقای لاریجانی در 10 مرداد 84، آقای روحانی نامه‌ای به البرادعی (مدیرکل وقت آژانش بین‌المللی انرژی اتمی) می‌نویسد و در آنجا می‌گوید که گسترده‌ترین بازرسی‌های طول تاریخ علیه ایران انجام شده و اگر نگویم هیچ دستاوردی برای ما نداشته، اما دستاوردهای آن برای ما اندک بوده است. نبویان ادامه داد: وقتی از آقای روحانی سؤال می‌شود مقصر این وضع چه کسی بوده، به طور ضمنی پاسخ می‌دهد که تقصیر نظام بوده است! چون نمی‌گذارد با آمریکا مذاکره کنیم و سه کشور اروپایی هم عرضه‌ای ندارد، آمریکا مثل بنز است و سه کشور اروپایی مثل پیکان هستند! بالاخره آمریکا مزاحم برجام بود یا عضویت آن در برجام مهم است؟! نماینده مردم تهران در مجلس اظهار داشت: در سال 92 که این آقایان با وعده لغو تحریم‌ها بر سر کار آمدند، اصرار داشتند که با آمریکا مسأله را حل کنند و با آمریکا نیز بستند؛ وقتی ترامپ به راحتی از برجام خارج شد، اینها حداکثر گفتند که یک مزاحم از برجام کم شده، حالا که دولت دیگری در آمریکا بر سر کار آمده و می‌خواهد دوباره وارد برجام شود، این آقایان می‌گویند؛ بهتر است با آمریکا توافق کنیم؟ این تناقض نشان می‌دهد که منافع فردی و حزبی این افراد با آمریکا و رفتن و آمدن‌های آن تنظیم شده است و سؤال این است که بالاخره آمریکا مزاحم برجام بود یا عضویت آن در برجام مهم است؟ حداقل 4 تا 6 ماه برای «راستی‌آزمایی لغو تحریم‌ها» زمان لازم است/ لزوم لغو «زنجیره» تحریم‌ها وی همچنین در خصوص مسأله لغو تحریم‌ها و راستی‌آزمایی آن نیز تأکید کرد: بر اساس گزارش‌های کارشناسی مرکز پژوهش مجلس حداقل 4 تا 6 ماه برای راستی‌آزمایی لغو تحریم‌ها زمان لازم است؛ چراکه به عنوان مثال اگر کالایی بخواهد ثبت سفارش شده و وارد شود حداقل 3 تا 4 ماه یا بیشتر طول می‌کشد. نبوی افزود: نشانه راستی‌آزمایی لغو تحریم‌ها این است که تجار ما به راحتی بتوانند کالاها را ببرند و بیاورند، بانک‌های دو طرف پول را به راحتی جابجا کنند و پول ما بلوکه نشود. نماینده مردم تهران در مجلس شورای اسلامی با بیان اینکه توقف اجرای تحریم‌ها کافی نیست و باید با لغو تحریم‌ها، قوانین و زیرساخت‌های آن برداشته شود، تأکید کرد: در نتیجه لغو تحریم‌ها باید نفت و فرآورده‌های نفتی ما به راحتی فروخته شده و پول آن نیز به راحتی برگردد؛ درواقع با توجه به اینکه تحریم‌ها یک زنجیره بهم پیوسته است، باید هم تحریم فروش نفت، هم تحریم کشتیرانی که نفت را منتقل می‌کند و هم تحریم‌ بانک‌هایی که برای بازگشت پول نفت اقدام می‌کنند یکجا برداشته شود و مذاکره‌کنندگان ما باید نسبت به این مسأله توجه کافی داشته باشند. نبویان در پایان با تاکید بر اینکه ملت ایران و فعالان اقتصادی به برداشتن تحریم‌ها دل نبندند، تصریح کرد: راهبرد آمریکا در قبال ما یا جنگ است و یا تحریم؛ الان که جرأت جنگ ندارند، به تحریم روی آورده‌اند، لذا باید با هوشمندی و با استفاده از ظرفیت‌های درونی و فرصت تجاری کشورهای منطقه، تحریم‌ها را خنثی کنیم تا اگر تحریم‌ها لغو نشد، آسیب نبینیم. انتهای پیام/



*********************************************************

