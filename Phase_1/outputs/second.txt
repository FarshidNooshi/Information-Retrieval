score: 9,
url: https://www.farsnews.ir/news/14001108000202/خطیب-جمعه-تهران-سازمان‌-همکاری-اسلامی-در-برابر-کشتار-مردم-یمن-سکوت,
title: خطیب جمعه تهران: سازمان‌ همکاری اسلامی در برابر کشتار مردم یمن سکوت کرده است
content: 
به گزارش خبرنگار سیاسی خبرگزاری فارس، آیت‌الله سیداحمد خاتمی امام جمعه موقت تهران، امروز در خطبه‌های اول نماز جمعه که در مصلای امام خمینی (ره) اقامه شد، در ادامه سلسله مباحث سبک زندگی اظهار داشت: آیین‌نامه زندگی خدایی در قرآن کریم و در آیه 24 سوره انفال آمده است که بر اساس آن، هر آنچه را که خدا و پیامبر اکرم (ص) دستور داده‌اند، باید عمل شود. وی ادامه داد: رسالت دین فقط آبادی آخرت نیست، بلکه دین به دنبال آبادی دنیا و آخرت است؛ کسانی که بخاطر دنیا، آخرت را فراموش می‌کنند و کسانی که بخاطر آخرت، دنیای خود را فراموش می‌کنند، هیچکدام مطلوب دین نیستند. خطیب نماز جمعه تهران تصریح کرد: این نقطه، مقابل تفکرات انحرافی سکولاریزم مذهبی است که می‌گویند کار دین، فقط آبادی آخرت است و دنیا را به اهل دنیا بسپارید. خاتمی با اشاره به خداباوری و عمل صالح به عنوان ستون فقرات تفکر دینی گفت: باید ایمان‌مدار باشیم،‌ نه ایمان‌شعار. حیات واقعی در سایه دین و عمل به دستورات خداوند و پیامبر (ص) است و آنهایی که این زندگی را ندارند، زندگی حیوانی دارند. وی همچنین با اشاره به اهمیت مسئله «جهاد تبیین» مورد تاکید رهبر انقلاب و روشنگری و نشان دادن راه و چاه به جامعه، اظهار داشت: جهاد شامل عرصه‌های مختلف فرهنگی، سیاسی و اقتصادی می‌شود و همه این‌ها مورد تاکید قرآن کریم است. * عدم رعایت دستورالعمل‌های بهداشتی کرونا، حق‌الناس است خطیب نماز جمعه تهران در ادامه و در خطبه‌های دوم نماز، با تبریک فرا رسیدن ماه رجب، بر لزوم قدرشناسی فرصت‌های این ماه و بهره گر فتن از آن تاکید کرد. آیت‌الله خاتمی همچنین با تبریک ششمین صعود تیم ملی فوتبال کشورمان به جام جهانی، اظهار داشت: امیدواریم جوانان ما در همه عرصه‌ها بدرخشند. وی همچنین ارتحال آیت‌الله گرایلی از علمای حوزه علمیه خراسان را به شاگردان وی و حوزه‌های علمیه تسلیت گفت. امام جمعه موقت تهران در ادامه، با بیان اینکه موج ششم کرونا بسیار سریع گسترش می‌یابد، خاطرنشان کرد: ما اخیرا به روزی 700 مبتلا رسیدیم و دیگر شهر قرمز و نارنجی نداشتیم،‌ اما دوباره شهرهای قرمز و نارنجی زیاد شده است؛ آنچه انتظار می‌رود رعایت دستورالعمل‌های بهداشتی شامل واکسن زدن، رعایت فاصله‌گذاری اجتماعی و زدن واکسن در سه دوز است. خاتمی تصریح کرد: همه بدانیم که این مسئله حق‌الناس است؛ کسی که ماسک نمی‌زند، فکر نکند شجاع است! این حق‌الناس است که در اجتماعات ماسک نزنیم و دیگران را آلوده کنیم. وی خطاب به مردم تاکید کرد: این مدت باقیمانده را رعایت کنیم تا به زودی خبر خوش ریشه‌کنی این ویروس را بشنویم. * فاجعه انسانی در یمن/ مجامع جهانی به تنها چیزی که فکر نمی‌کنند، حقوق بشر است امام جمعه موقت تهران در ادامه، به وضعیت کشور یمن اشاره کرد و اظهار داشت: در یمن فاجعه انسانی در حال وقوع است و ائتلاف عبری عربی مدام یمن را می‌زنند و اخیرا 60 نفر از زنان و کودکان به شهادت رسیدند و صدها نفر مجروح شدند و اینترنتشان را هم قطع کردند تا فریاد مظلومیت یمن به جهان مخابره نشود. خاتمی تصریح کرد: آنچه مایه تاسف است، این است که سازمان‌‌های حقوق بشری و سازمان همکاری اسلامی خفقان گرفته‌اند و در برابر این‌همه آدم‌کشی و مظلوم‌کشی حرف نمی‌زنند. وی ادامه داد: انصارالله را که از خودش دفاع می‌کند، محکوم کرده‌اند و ظالمان و متجاوزان را محکوم نمی‌کنند؛ این است حقوق بشر شما؟! امام جمعه موقت پایتخت تاکید کرد: بشریت باید به فکر مجامع حقوق بشری دیگری باشد؛ مجامع فعلی به تنها چیزی که فکر نمی‌کنند، حقوق بشر است. خاتمی خاطرنشان کرد: آنچه مایه افتخار است، مقاومت این مردم است؛‌ عربستان می‌خواست دو هفته‌ای یمن را بگیرد،‌ اما نزدیک 8 سال است که با مقاومت دشمن را عقب زده‌اند و این ملت شایسته تکریم و احترام است. وی همچنین به راهپیمایی امروز نمازگزاران پس از اقامه نماز اشاره کرد و گفت: راهپیمایی امروز شما راهپیمایی همدلی و حرکت خداپسند و دشمن‌ستیز است. * لزوم شکران نعمت انقلاب/ تمام تحریم‌ها باید لغو شود امام جمعه موقت تهران، همچنین با اشاره به چهل و سومین سالگرد پیروزی انقلاب اسلامی اظهار داشت: دهه فجر از مصادیق ایام‌الله است؛ یعنی روزهایی که خداوند نعمت ویژه‌ای به مردم داده است و جز با عنایت خداوند، این انقلاب پیروز نمی‌شد. خاتمی افزود: تمام دنیا اعم از آمریکا و شوروی و اروپایی‌ها پشت سر شاه بودند،‌ اما مرگ بر شاه گفتن‌های شما مردم باعث شد که شاه برود. وی تاکید کرد: شکر نعمت انقلاب، حضور همیشگی مردم در صحنه است؛ در دفاع مقدس، کار اصلی را شما مردم انجام دادند و حضور در تمام انتخابات‌های گذشته و راهپیمایی‌ها هم مصداق این شکران نعمت بوده است. خطیب نماز جمعه تهران اظهار داشت: مهمتر از این‌ها، تداوم انقلاب است؛ رهبر انقلاب اخیرا در دیدار تصویری با مردم قم، بر مسئله غیرت دینی تاکید کردند. عده‌ای القاء می‌کنند که این به معنای خشونت و بی‌تدبیری است، در حالی که غیرت دینی تبلور عقلانیت و خردورزی است و در بزنگاه‌ها انقلاب را نجات داده است. خاتمی ادامه داد: رهبر انقلاب همچنین فرمودند دشمن به دنبال حساسیت‌زدایی از مردم و متدینین است؛‌ از جمله به دنبال زدن حکومت دینی هستند و می‌گویند سکولاریزم چیز بدی نیست. همچنین، تسلیم نشدن در برابر دشمن را که از اصول انقلاب است، زیر سوال می‌برند. وی به مذاکرات لغو تحریم‌ها هم اشاره کرد و گفت: آمریکا در پی غارتگری است، نه مذاکره؛ آمریکا خواب و خیال غارتگری قبل از انقلاب را دارد و این خواب هرگز تعبیر نشده و نخواهد شد. امام جمعه موقت تهران افزود: آمریکا در طول این 43 سال هرچه توانست بر علیه این انقلاب توطئه کرد و اگر هم توطئه‌ای نکرده، چون نتوانسته، نه اینکه نخواسته است. خاتیم تصریح کرد: آنها مدام بر تحریم‌ها افزوده‌اند، خط رهبری در این حوزه روشن است؛ باید تمام تحریم‌ها اعم از هسته‌ای و حقوق بشری و ... به طور کامل و دائم لغو شود. * درباره سفر پرفایده رئیس جمهور به روسیه، بی‌مهری شد خطیب نماز جمعه تهران همچنین به سفر اخیر رئیس جمهور به روسیه اشاره کرد و اظهار داشت: سفر رئیس جمهور به روسیه از سفرهای کلیدی است؛ اما درباره این سفر پرفایده بی‌مهری شد. 17 یا 18 هدف در این سفر داشتند که به تمام آنها رسیدند. خاتمی گفت: قانون اساسی می‌گوید با تمام دنیا می‌توانیم بر اساس منافع متقابل ارتباط داشته باشیم و با رژیم صهیونیستی هیچ گاه ارتباط نخواهیم داشت و با آمریکا هم تا زمانی که آدم نشده، رابطه نخواهیم داشت. کسانی که می‌گویند ما با دنیا رابطه نداریم، گویا تمام دنیا را آمریکا می‌دانند! وی خاطرنشان کرد: اولویت سیاست خارجی ما همسایگان هستند؛ ما 15 همسایه با ظرفیت‌های فراوان داریم که می‌توانیم با ارتباط قانونی و عادلانه، مشکلاتمان را حل کنیم. خاتمی تصریح کرد: اینکه می‌گویند رئیس جمهورمان را به درستی تحویل نگرفتند، حرف درستی نیست؛ مجلس دوما در این ایام تعطیل بود، اما به گفته مسئولان آن، پای سخنرانی آیت‌الله رئیسی در دوما بیش از 400 نفر آمدند و دائما ایشان را تشویق کردند و در عرصه‌های دیگر هم احترام ایشان را نگه داشتند. امام جمعه موقت تهران گفت: آفرین بر این رئیس جمهور مردمی، بانشاط و انقلابی که از کرملین به کرمان می‌رود و به مناطق محروم و سیل‌زده سرکشی می‌کند. انتهای پیام/



*********************************************************


score: 9,
url: https://www.farsnews.ir/news/14001129000373/یک-مأموریت‌-فتنه-کاهش-قدرت-چانه‌زنی-مسؤولان-در-مذاکرات-بود,
title: یک مأموریت‌ فتنه 88 کاهش قدرت چانه‌زنی مسؤولان در مذاکرات بود
content: 
حجت‌الاسلام مجتبی ذوالنور نماینده مردم قم در مجلس، در گفت‌وگو با خبرنگار پارلمانی خبرگزاری فارس، با اشاره به مسأله تحریم‌های ضدایرانی در حوزه‌های مختلف و ریشه‌های اصلی وقوع پدیده تحریم اظهار داشت: فلسفه وضع تحریم‌ها، افزایش فشار بر مردم و نظام بوده است تا تاب‌آوری مردم از بین برود و مقاومت آنها بشکند و در نهایت تسلیم شوند. وی افزود: دشمن با این هدف تحریم‌ها را ادامه داده و هر چیزی که دشمنان ما احساس کنند که می‌تواند در مستأصل کردن مسؤولان و نیز در تنگنا قرار دادن مردم مؤثر واقع شود، از آن استفاده می‌کنند تا در نهایت، مردم تسلیم شوند. عضو کمیسیون امنیت ملی و سیاست خارجی مجلس تصریح کرد: مذاکرات هسته‌ای از زمان دولت خاتمی و زمانی که آقای روحانی دبیر شورای عالی امنیت ملی بوده تا بعدها که آقایان لاریجانی، جلیلی، ظریف و عراقچی مذاکرات را دنبال کرده‌اند، دائماً ادامه داشته و در تمام این سال‌ها و در جاهایی، دشمن امیدوار شده که امتیاز بگیرد و در زمان‌هایی نیز مستأصل شده است. ذوالنور در توضیح این نکته گفت:‌ امیدوار شدن دشمن مربوط به مقاطعی بوده است که احساس کند ما در وضعیت شکننده داخلی هستیم و قدرت چانه‌زنی و امتیازگیری از آنها را نداریم و مستأصل شدن دشمنان ما نیز مربوط به زمان‌هایی بوده است که یکپارچگی و انسجام داخلی را دیده‌اند که مردم خواهان مقاومت مذاکره‌کنندگان در مقابل خواسته‌های غیرقانونی آنها هستند. * یکی از مأموریت‌های فتنه 88، کاهش قدرت چانه‌زنی در پای میز مذاکره بود/ ماجرای رفت و آمد آقازاده‌ها به غرب نماینده مردم قم در مجلس شورای اسلامی، با اشاره به تاثیر فتنه 88 بر گسترش فشارهای تحریمی تصریح کرد: یکی از مأموریت‌های فتنه 88، کاهش قدرت چانه‌زنی مسؤولان در پای میز مذاکره بود و حتی اطلاعاتی در دست داریم که برخی آقازاده‌ها در آن سال به آمریکا رفت و آمد می‌کردند و به غربی‌ها و آمریکایی‌ها پیغام می‌دادند که ما نفس نظام را در داخل گرفته‌ایم و اگر شما هم فشارهای تحریمی را افزایش دهید، کار نظام تمام است. ذوالنور افزود: این سیگنال دادن‌ها به دشمن تا مرحله به خیابان آوردن مردم به بهانه‌های مختلف از جمله تقلب ادامه یافت، تا جایی که با صراحت برخی از این جریانات در تجمع‌هایشان شعار «اوباما اوباما، یا با اونا، یا با ما» سر می‌دادند. وی تأکید کرد:‌ بنابراین هدف فتنه و مسیر و ابزارهایش معلوم بوده و لذا یکی از عوامل تشدید فشارهای اقتصادی و تحریمی، فتنه 88 بوده است که یک نوع تفرقه و شکنندگی را در داخل کشور ایجاد کرد و به دشمن سیگنال داد. * توافقات اولیه وین در پایان دولت روحانی، از ترکمنچای بدتر بود عضو کمیسیون امنیت ملی و سیاست خارجی مجلس، با بیان اینکه امروز انسجام و هم‌افزایی خوبی در کشور در جهت مقابله با تحریم‌ها مشاهده می‌شود، گفت: امروز، یک راهبرد لغو تحریم‌ها داریم و یک راهبرد نیز برای خنثی کردن تحریم‌ها و کم اثر کردن آنها. ذوالنور اظهار داشت: برجام یک عمل انجام شده است که در مقابل ما قرار دارد و ما نیز امروز باید به شکلی آن را دنبال کنیم که ذلت مردم‌مان را به دنبال نداشته باشد، بلکه منافع تعریف شده در آن را احیا کنیم. وی خاطرنشان کرد: در مذاکرات وین که در ماه‌های پایانی دولت آقای روحانی انجام می‌شد، ضررهایی در توافقات اولیه مشاهده می‌شد که از ترکمنچای هم بدتر بوده است، اما امروز حرف از لغو تحریم‌ها می‌زنیم تا منافع مردم از برجام حاصل شود و تلاش تیم فعلی مذاکره‌کننده نیز بر همین راهبرد استوار است. عضو کمیسیون امنیت ملی و سیاست خارجی مجلس تأکید کرد: اما مهمتر از راهبرد لغو تحریم‌ها، خنثی کردن تحریم‌هاست؛ یعنی مهم این است که بگونه‌ای کشور را اداره کنیم که اگر تحریم‌ها بنا به هر علتی برداشته نشد، فشار آن بر دوش مردم نیفتد. وی تأکید کرد: در دولت گذشته همه چیز به برجام و نتیجه مذاکرات گره زده می‌شد، اما امروز شرایط بگونه‌ای تغییر کرده که مذاکرات با جدیت دنبال می‌شود، اما همه مسائل کشور معطل مذاکرات نمی‌ماند. انتهای پیام/



*********************************************************


score: 7,
url: https://www.farsnews.ir/news/14001203000383/مسائل-اقتصادی-کشور-را-معطل-نتیجه-مذاکرات-نمی‌‌کنیم,
title: مسائل اقتصادی کشور را معطل نتیجه مذاکرات نمی‌‌کنیم
content: 
جبار کوچکی‌نژاد نماینده مردم رشت در مجلس شورای اسلامی در گفت‌وگو با خبرنگار پارلمانی خبرگزاری فارس، گفت: تجربه مذاکرات در سال‌های قبل با اروپا و آمریکا و به طور کل تجربه سال‌ها و دهه‌های قبل به ما نشان داده که غربی‌ها و به ویژه آمریکا قابل اعتماد نیستند. وی افزود: ما با توجه به این تجربه نباید حل مشکلات معیشتی و مسائل اقتصادی کشور را‌‌‌‌‌‌‌‌ به مذاکره با این کشورها منوط کنیم، آن هم در شرایطی که می‌دانیم اگر توافقی هم باشد آمریکایی‌ها عهدشکن هستند. عضو کمیسیون برنامه، بودجه و محاسبات مجلس اظهار داشت: ما باید با تکیه بر توان داخلی و ایجاد ثبات و رشد اقتصادی در کشور از این طریق در مسیر خنثی‌سازی تحریم‌ها گام برداریم و با قوی‌ شدن خودمان زمینه را‌‌‌‌‌‌‌‌ برای بی‌اثر کردن تحریم‌ها فراهم کنیم. کوچکی‌نژاد خاطرنشان کرد: رفع تحریم‌ها برای ما می‌تواند گشایش ایجاد کند، اما اولا رفع تحریم‌ها در اختیار ما نیست بلکه در اختیار دشمن ماست و طبیعتا ما نباید ادامه مسیر رشد و پیشرفت کشورمان را‌‌‌‌‌‌‌‌ منوط به رفع تحریم‌ها کنیم. وی افزود: ما باید بدانیم که آمریکا به عنوان یک دشمن همواره در صدد ضربه زدن به کشور، نظام و ملت ماست و طبیعتا بنایش برای آزادسازی تحریم‌ها و ایجاد گشایش اقتصادی در کشور ما نخواهد بود. انتهای پیام/‌‌‌‌‌‌‌‌‌‌‌‌‌‌‌‌‌‌‌‌



*********************************************************


score: 5,
url: https://www.farsnews.ir/news/14000919000137/امام-جمعه-موقت-تهران-مذاکره-کنونی-با-گذشته-که-نقد-دادند-و-نسیه-گرفتند,
title: امام جمعه موقت تهران: مذاکره کنونی با گذشته که نقد دادند و نسیه گرفتند، تفاوت دارد
content: 
به گزارش خبرنگار سیاسی خبرگزاری فارس، حجت‌الاسلام کاظم صدیقی خطیب نماز جمعه تهران، در خطبه‌های نماز جمعه امروز(18 آذر) پایتخت که در مصلای امام خمینی (ره) برگزار شد، به موضوع «تقوا» در تعالیم دینی اشاره کرد و اظهار داشت: تقوی، اول ناظر به مبارزه با دشمن درونی و سپس ناظر به مبارزه با دشمن بیرونی است. وی افزود: بر اساس قرآن کریم، تا جایی که استعداد و توان داریم،‌ باید دست برتر در مقابل دشمنان داشته باشیم. آمریکا، اسرائیل و منافقین در خباثت و رذالتشان ما را حساس کردند و به همین خاطر، کشور ما برای مقابله با آنها به صنایع نظامی در حد محیرالعقولی دست یافت که امروز مقتدرترین کشور در منطقه است و در جهان نیز موقعیتی دارد که هیچ کشوری جرأت حمله به خودش نمی‌دهد. امام جمعه موقت تهران، همچنین با اشاره به خطر دشمن درونی و نفسانی گفت: آیا ما برای مبارزه با نفس اماره و خطرات درونی مثل دنیاطلبی،‌ ریاست‌طلبی و دیگر گناهان، حساب ویژه باز کرده‌ایم؟ تاکید قرآن کریم است که برای مقابله با خطرات درونی هم که قیامت ما را در معرض خطر قرار می‌دهد، خود را تجهیز کنیم. خطیب نماز جمعه تهران در خطبه‌ دوم نماز با اشاره به نعمت‌های خداوند و لزوم قدرشناسی از آنها اظهار داشت: امروز در دنیا پاک‌تر و مردمی‌تر از نظام جمهوری اسلامی که در رأس آن رهبری حکیم قرار دارد، نداریم. وی با اشاره به دغدغه‌مند بودن قوای سه گانه گفت: در مقابل، مسئولان ما هم مردمی دارند که در تاریخ مثل آنها وجود نداشته، لذا ادارات و مسئولان ما در سازمان‌های دولتی مراقبت باشند که نکند مردم را تحقیر کنند. وی ادامه داد: نکند جلوی میز قاضی فردی احساس شخصیت نکند و یا در اداره آب و برق و شهرداری‌ها وقتی کسی می‌رود، دائم نگران باشد که به او اهانت می‌شود و یا حرفش را نمی‌شوند. * مسئولان به توزیع عادلانه پرستار در مناطق مختلف توجه کنند حجت الاسلام صدیقی در ادامه با تبریک روز میلاد حضرت زینب کبری(س) و روز پرستار اظهار داشت: پرستاری از دیدگاه روایات و سیره ائمه و نیز گفته‌های امام(ره) و بزرگان ما جایگاه عظیمی دارد. وی افزود: امام می‌فرمودند؛ شغل پرستاری در ردیف برترین عبادت‌ها و بر فراز عبادت‌های درجه اول است؛ مرحوم علامه طباطبایی(ره) نیز که شخصیت‌هایی مانند شهید مطهری و علامه جوادی آملی از تربیت‌شدگان او هستند، می‌گفت حاضرم 70 سال عبادتم را با یک شب پرستاری در راه خدا معامله کنم. امام جمعه موقت تهران با اشاره به تاکیدات رهبر معظم انقلاب در خصوص حل مشکلات حقوق و مزایای پرستاران گفت: یکی از آثار بیماری کرونا این بود که جامعه پزشکی و پرستاری در جبهه سلامت شهدای بسیاری را تقدیم کردند و امروز نیز مسئولان به توزیع عادلانه پرستار در مناطق مختلف و نیز بهبود سرانه تخت‌های بیمارستانی توجه کنند. * آمریکا در سه جبهه منفعل شده است خطیب نماز جمعه تهران در ادامه با اشاره به آغاز دور جدید مذاکرات هسته‌ای و با بیان اینکه مذاکره هم به خارجی‌ها پیام دارد و هم به داخلی‌ها، اظهار داشت: پیام مذاکره این است که دولت مردمی و ولایی به دنبال تعامل حکیمانه و باعزت با همه دنیاست، اما این مذاکره با گذشته تفاوت دارد که نقد دادند و نسیه گرفتند و صبوری کردند و نتیجه برد ـ باخت بود. حجت الاسلام صدیقی تصریح کرد: امروز تیم مذاکره‌کننده ما محکم و با مطالعه هستند و بسته‌هایی برای رفع همه تحریم‌های ظالمانه دارند. وی در ادامه با بیان اینکه آمریکا در دوره‌های مختلف و در زمان ترامپ و قبل از او در سه جبهه علیه نظام جمهوری اسلامی توطئه کرد، افزود: این سه جبهه شامل وزارت خزانه‌داری آمریکا که مرتب تحریم‌های به قول خودشان فلج‌کننده را آماده می‌کند، وزارت خارجه آمریکا که با مسافرت‌های مختلف دولت‌ها و شرکت‌ها را از معامله با ما مرعوب می‌کنند و نیز سازمان سیا است که از ابتدای انقلاب تاکنون در صدد ایجاد نارضایتی در کشور بوده است. امام جمعه موقت تهران تأکید کرد: در مقابل، تدبیر حکیمانه رهبر انقلاب و برنامه‌های دقیق اجرا‌شده و بصیرت و استقامت مردم باعث شده است که آنها به اعتراف خودشان در هر سه جبهه منفعل شوند و از این پس نیز هرگز به اهداف شومشان نخواهند رسید. حجت الاسلام صدیقی با بیان اینکه در 8 ماه گذشته واردات ما 38 درصد افزایش و صادراتمان 42 درصد افزایش یافته است، عنوان کرد: در این مدت فروش نفت ما نیز رو به توسعه بوده و علیرغم همه فشارها نفتمان را می‌فروشیم. وی با اشاره به اعتراضات مردم در موضوع کمبود آب، لزوم اتحاد مردم و مسئولان را مورد تأکید قرار داد و گفت: مطالباتی که وجود دارد از سوی فرزندان این کشور است که از نظام خواسته‌ای دارند. امام جمعه موقت تهران با بیان اینکه حل مشکلاتی مانند ترافیک و آلودگی هوا به تنهایی کار دولت نیست تصریح کرد: امروز جنگ اقتصاد و کم آبی جریان دارد و همه سرنوشت مشترک داریم، لذا صاحبان نظر و نخبگان فکر خود را ارائه کنند و بدانند که با پذیرش کامل مواجه خواهند شد. انتهای پیام/



*********************************************************


score: 5,
url: https://www.farsnews.ir/news/14000924000307/غربی‌ها-حقوق-زنان-را-دستاویز-مداخله-در-امور-داخلی-کشورها-کرده‌اند-,
title: غربی‌ها حقوق زنان را دستاویز مداخله در امور داخلی کشورها کرده‌اند/ تحقیر زن در غرب
content: 
مرضیه افشارنیا فعال دانشجویی در گفت‌وگو با خبرنگار تشکل‌های دانشگاهی خبرگزاری فارس، با اشاره به بیانات رهبر انقلاب درباره تحقیر زن در غرب گفت: خشونت علیه زنان در همه جای جهان مذموم انگاشته و همگان در پیشگیری و مقابله با آن مسئولیت دارند، اما غرب و در راس آن آمریکا با رویکردی ریاکارانه و نادیده انگاشتن نقض‌های گسترده حقوق زنان، انگشت اتهام خود را پیوسته به سمت دیگر کشورها نشانه گرفته و آن را به دستاویزی برای مداخله در امور داخلی آن ها مبدل ساخته است.  دبیرکل مجمع اسلامی دانشجویان واحد فلاورجان ادامه داد: ایالات متحده آمریکا در دهه‌های گذشته همواره داعیه‌دار دفاع از مبانی و اصول حقوق بشر بوده و بر همین مبنا و به نام حقوق بشر در سایر کشورها اظهارات مداخله جویانه داشته است. وی افزود: بدیهی است که دولتمردان این کشور موضع‌گیری در خصوص وضعیت حقوق بشر در جهان را بر مبنای ترجیحات و منافع سیاسی انجام می‌دهند و همین رویه موجبات استفاده ابزاری آمریکا از موضوع حقوق بشر را در سطح بین‌المللی و وضع تحریم‌های اقتصادی و تحمیل فشارهای سیاسی علیه کشورهای مستقل را فراهم ساخته است. درحالیکه در داخل آمریکا نیز شاهد نقض مکرر حقوق حقه بشر و حقوق زنان هستیم. افشارنیا یادآور شد: با توجه به این واقعیات است که مقام معظم رهبری نیز همواره بر تلاش برای افشای ماهیت ضد حقوق بشری دولت آمریکا تأکید داشته‌اند و نامگذاری هفته حقوق بشر آمریکایی نیز در همین راستا است تا بدین ترتیب عدم صداقت و صلاحیت آمریکا در پیگیری مسائل حقوق بشری به تصویر کشیده شود. وی تاکید کرد: نگاه اسلام به زن با نگاهی که غرب به زن دارد بسیار متفاوت است، اسلام برای زن جایگاه والایی قائل است و میان زن و مرد از لحاظ ارزش‌های انسانی در اسلام تفاوتی نیست، و رهبر انقلاب در تبیین این موضوع می‌فرمایند: « نگاه اسلام این است که زن و مرد از لحاظ ارزشهای انسانی برابرند:« إِنَّ المُسلِمینَ وَالمُسلِماتِ وَالمُؤمِنینَ وَالمُؤمِناتِ وَالقانِتینَ وَالقانِتاتِ وَالصّادِقینَ وَالصّادِقاتِ وَالصّابِرینَ وَالصّابِراتِ وَالخاشِعینَ وَالخاشِعاتِ وَالمُتَصَدِّقینَ وَالمُتَصَدِّقاتِ ...﴿احزاب:۳۵﴾» انتهای پیام/



*********************************************************


score: 3,
url: https://www.farsnews.ir/news/14001110000419/لغو-تحریم‌ها-تنها-ضرورت-احیای-برجام-است,
title: لغو تحریم‌ها تنها ضرورت احیای برجام است
content: 
به گزارش خبرگزاری فارس به نقل از خانه ملت، سیداحمد رسولی نژاد در نشست علنی صبح امروز (یکشنبه، 10 بهمن ماه) مجلس شورای اسلامی در نطق میان دستور خود ضمن تبریک فرا رسیدن ماه رجب و دهه فجر، با بیان اینکه سیاست های منطقه ای آیت الله رئیسی سرآغاز خوبی برای خنثی سازی تحریم ها بود، گفت: توسعه روابط با کشورهای همسایه، اقدامی راهبردی است که انتظار می رود دولت با جدیت تمام نسبت به توسعه روابط تجاری، اقتصادی و سیاسی خود با آنها اهتمام داشته باشد. نماینده مردم دماوند و فیروزکوه در مجلس شورای اسلامی با بیان اینکه اگر دولت گذشته نسبت به اجرای قانون راهبردی مجلس در لغو تحریم ها باور داشت، مذاکرات با کشورهای اروپایی، چین و روسیه سریع تر به نتیجه می رسید، عنوان کرد: دولت قبل با بی تدبیری تمام و وادادگی در سیاست خارجی، با برجام نافرجام، ظرفیت های درونی کشور را به گروگان سیاست های سلطه جویانه آمریکا سپرد. وی ادامه داد: امروز دولت رئیسی با فهم درست نسبت به ضرورت لغو تحریم ها، جهت مذاکرات هسته ای پی برده که انتظار می رود با قاطعیت نسبت به اجرای مصوبه راهبردی مجلس اقدام شود و تضمین های لازم و لغو تحریم ها را تنها ضرورت احیای برجام بداند. رسولی نژاد افزود: گره نزدن اقتصاد کشور به برجام قدم درستی بود که در بودجه 1401 برداشته شد، اما آنچه موجب نگرانی است این است که بدون توجه به شرایط خاص اقتصادی کشور با افزایش سقف بودجه و ایجاد تعهدات جدید برای دولت، سیاست مهار تورم و کاهش رشد نقدینگی بی اثر شود. این نماینده مردم در مجلس یازدهم اضافه کرد: امروز وظیفه همه ما اعم از مجلس و دولت، مهار تورم و فشارهای سنگین اقتصادی و معیشتی بر مردم عزیز است. سیاست های جبران اصلاح نرخ ارز ترجیحی باید به گونه ای باشد که قدرت خرید مردم حفظ شده و این نیازمند برنامه منظم در سیاست های بازتوزیعی دولت است. وی در ادامه با اشاره به نگرانی مجلس عنوان کرد: تا کنون برنامه جامعی برای افزایش قدرت خرید مردم ارائه نشده در حالی که نظام بازتوزیع درآمد حاصل از اصلاح نرخ ارز باید به گونه ای باشد که تولیدکنندگان و مصرف کنندگان دچار آسیب نشوند. سیاست های غلط اقتصادی دولت های گذشته به ویژه 8 سال قبل، سبب سقوط شدید ارزش پول ملی، رشد سرسام آور نقدینگی کشور و هم زمان تورم افسارگسیخته و رکود اقتصادی شد و طبیعی است این دولت راه دشوار و سختی برای جبران سیاست های غلط گذشته دارد. رسولی نژاد افزود: عدم تعهد دولت های یازدهم و دوازدهم در تأمین مسکن مورد نیاز جوانان، حجم انبوه تقاضا را شکل داده و این دولت راه سختی در جبران بی تعهدی دولت گذشته پیش رو دارد و سیاست جسورانه دولت سیزدهم در هدفگذاری 4 میلیون واحد مسکونی در 4 سال نشان از شناخت دقیق شرایط کشور است و مصوبه مجلس در راستای جهش تولید مسکن، ظرفیت بزرگی برای تحقق این شعار فراهم کرده است. عضو مجمع نمایندگان استان تهران در ادامه با بیان اینکه ضروری است با هماهنگی دولت و مجلس، لایحه رتبه بندی معلمان در اسرع وقت اجرایی شود، عنوان کرد: مجلس معتقد است این اقدام از ضروریات حمایت از مقام معلم و جهت گیری صحیح برای حرکت جامعه به سوی پاسداشت مقام علم و دانش است. وی در ادامه با اشاره به این مطلب که نظام عادلانه و یکپارچه حقوق و دستمزد در کشور، کاهش فاصله میان حداقل و حداکثر حقوق دریافتی، رفع تبعیض میان دریافتی دستگاه های مختلف، وزارتخانه ها، دستگاه های اجرایی و شرکت های دولتی در اسرع وقت مورد انتظار است، گفت: دولت با فوریت در این خصوص لایحه جامع و کاملی به مجلس بدهد. نایب رئیس کمیسیون صنایع و معادن مجلس شورای اسلامی در پایان ضمن تشکر از اقدامات بسیار موثر و موفق دولت رئیسی در مقابله با شیوع کرونا، گفت: علیرغم تذکرات درباره شیوع اومیکرون، متأسفانه برنامه مشخصی در این خصوص از سوی ستاد ملی مقابله با کرونا داده نشد که قدری عقب افتادگی احساس می شود. با توجه به گستردگی این بیماری به نظر می رسد باید نسبت به تصمیم قبلی بر مبنی بر بازگشایی مدارس و دانشگاه ها بررسی مجدد شده و بنا به شرایط موجود و پیش بینی های هفته آینده، تصمیم جدید گرفته شود. انتهای پیام/



*********************************************************


score: 2,
url: https://www.farsnews.ir/news/14000725000758/جمع‌بندی-گزارش-کمیسیون-اصل-90-درباره-قطعی-برق-نهایی-شد-کاهش-میزان,
title: جمع‌بندی گزارش کمیسیون اصل 90 درباره قطعی برق نهایی شد/ کاهش میزان مشارکت بخش خصوصی در تولید و توزیع برق
content: 
علی خضریان نماینده مردم تهران در گفت‌وگو با خبرنگار پارلمانی خبرگزاری فارس، در خصوص جلسه امروز کمیسیون اصل ۹۰ مجلس شورای اسلامی اظهار داشت: در جلسه امروز دو گزارش؛ بررسی گزارش کارشناسی کمیسیون در خصوص قطع برق و خاموشی‌های مکرر و علل آن و همچنین تخلفات مسئولان سابق وزارت نفت و سازمان حفاظت محیط زیست در ارائه گزارش ناصحیح در خصوص بنزین تولیدی صنایع پتروشیمی با حضور اعضای کمیسیون بررسی، جمع‌بندی و تدوین نهایی شد و بر اساس آیین‌نامه داخلی مجلس جهت قرائت تقدیم هیأت رئیسه شد.  وی افزود: خاموشی‌های مکرر ماه‌های اخیر و نگرانی‌های به وجود آمده در خصوص تبعات سنگین این خاموشی‌ها بر مسائل اجتماعی و سیاسی و به ویژه مسائل اقتصادی مردم و همچنین صنایع مختلف باعث شکوائیه‌های واصله به این کمیسیون از سوی مردم نسبت به سوء مدیریت در سیاست‌گذاری‌ها و اجرای قوانین و مقررات در وزارت نیرو شد.  نماینده مردم تهران، ری، شمیرانات، اسلامشهر و پردیس در مجلس ادامه داد: بررسی‌های اولیه کمیسیون حاکی طرز کار غلط و استمرار بی‌توجهی به قوانین و مقررات و کمرنگ شدن نقش بخش خصوصی در مشارکت نسبت به تأمین سرمایه‌گذاری تولید و توزیع برق بود که به تدریج در سال‌های گذشته تاکنون صنعت برق کشور را با چالش‌های عدیده مواجه کرد. وی تصریح کرد: ناترازی عرضه و تقاضای برق، مشکلات ناشی از ساختار اقتصادی صنعت برق، مشکلات مربوط به محیط کسب و کار صنعت برق، وجود قریب به هزار قرارداد نیمه تمام، بلاتکلیف و متوقف  و بهم خوردن توازن مالی ناشی از قیمت‌گذاری دستوری و تکلیفی و عدم پرداخت یارانه به تولید بخشی از دلایل مشکلات پیش آمده در صنعت برق کشور بود.  خضریان با اشاره به گزارش کمیسیون در مورد تخلفات مسئولان سابق وزارت نفت و سازمان محیط زیست در خصوص بنزین تولیدی پتروشیمی‌ها نیز گفت: از سال ۹۸ و به دنبال تحریم‌های آمریکا در مورد ممانعت از مشارکت شرکت‌های خارجی در اجرای طرح‌های پالایشگاهی، میزان واردات بنزین با افت قابل ملاحظه‌ای همراه شد و با توجه به کاهش حجم ذخایر استراتژیک سوخت و تعویق برنامه‌های توسعه‌ای، بحث اختلاط بنزین تولید پالایشگاه با ترکیبات پتروشیمی به عنوان یک اقدام ابتکاری به منظور جبران کمبود در دستور کار قرار گرفت.  وی خاطر نشان کرد: به دنبال اجرای این طرح در تولید بنزین، موضوع آلوده بودن بنزین تولید شده و بحث سرطان‌زا بودن آن به علت میزان بالای بنزن، نگرانی‌های جدی در جامعه ایجاد کرد و کمیسیون اصل ۹۰ به موضوع ورود نمود. وی تاکید کرد: بررسی‌های کمیسیون حاکی از این موضوع است که گزارش سازمان محیط زیست در مورد میزان آلایندگی بنزین تولیدی پتروشیمی‌ها به دلایل مختلف از جمله تعارض منافع در مورد واردات بنزین، آن‌هم در زمان اوج تحریم‌ها، غیرواقعی یا حداقل فاقد دلایل کارشناسی کامل بوده است و با عنایت به مراتب فوق و مستندات نتایج حاصله؛ افزایش سرطان‌ها طی سال‌های گذشته با ریفرمیت تولیدی پتروشیمی‌ها از لحاظ علمی اثبات نشده، همین‌طور میزان بنزین ریفرمیت تولیدی پتروشیمی‌ها پایین‌تر و برخی مشابه ریفرمیت پالایشگاهی می‌باشد. بنابراین بنزین تولید شده از ریفرمیت پتروشیمی‌ها حداقل مشابه بنزین تولیدی پالایشگاه‌ها بوده است. خضریان در پایان تصریح کرد: همچنین در این جلسه آقای سیدناصر حسینی‌پور نماینده گچساران با تصمیم اعضای کمیسیون اصل ۹۰ و به دنبال پیشنهاد آقای میرمحمدی دبیر دوم کمیسیون جایگزین ایشان در هیأت رئیسه کمیسیون شدند. انتهای پیام/



*********************************************************


score: 2,
url: https://www.farsnews.ir/news/14000908000390/باهنر-اروپا-تکلیف-خود-را-با-آمریکا-روشن-کند-مذاکره-را-برای-مذاکره,
title: باهنر: اروپا تکلیف خود را با آمریکا روشن کند/ مذاکره را برای مذاکره نمی خواهیم
content: 
به گزارش خبرنگار گروه سیاسی خبرگزاری فارس، محمدرضا باهنر دبیرکل جامعه اسلامی مهندسین پیش از ظهر دوشنبه(هشتم آذرماه) در نشست خبری که در محل این تشکل سیاسی برگزار شد، با اشاره به روز مجلس اظهار داشت: آیت‌الله مدرس از معدود کسانی بود که حضرت امام با مصداق از او بعنوان یک نماینده انقلابی و ایثارگر و شجاع و خردورز نام می بردند. وی افزود: بسیج امید و پشتیبان امام است و روزی که امام فرمان تشکیل بسیج را داد حتی جنگ تحمیلی آغاز نشده بود و این دوراندیشی امام را حکایت می‌کند. بسیج مختص صنف و قشر خاصی نیست ولی واژه بسیج حضور جوانان را تداعی می‌کند و یا بیانیه گام دوم رهبر انقلاب و امید ایشان به جوانان همخوانی زیادی دارد و بسیج یک مکتب است و یک شغل نیست.  باهنر با اشاره به اظهارات اخیرش مبنی بر اینکه مسئولین ایرادات را به گذشتگان می اندازند و در اوایل انقلاب مشکلات را گردن رژیم سابق می‌انداختند که به حق هم بود، بیان داشت: نظام جمهوری اسلامی در سال 97 کارنامه‌ای از عمر 40ساله خود منتشر کرد؛ قدم های سنگین معجزه آسایی برداشته شده است ولی چون مطالبات مردم همواره جلوتر از امکانات کشور است همیشه از مطالبات عقبیم. وی افزود: برخی رسانه‌ها دو جمله به حرف‌های من اشاره کردند و گفتند که باهنر گفته رژیم طاغوت هم عملکرد خوبی داشته است در حالی که من چنین چیزی نگفتم و این بداخلاقی رسانه‌ای بود و اگر سال‌های سال از خیانت‌ها و خباثت‌های رژیم پهلوی بگوییم جا دارد. دبیرکل جامعه اسلامی مهندسین با بیان اینکه مذاکرات دور اول می خواهد چارچوبی برای نحوه مذاکرات مشخص شود، گفت: هم دولت و هم وزیر امور خارجه و هم معاون وزیر خارجه بارها مواضع خود را اعلام کرده‌اند و مذاکره‌کنندگان وظیفه دارند آن را رعایت کنند.  وی با بیان اینکه در مذاکره قصدمان تفاهم و یا منافع ملی بیشتر است و این را از حقوق قطعی خود می‌دانیم که تحریم‌ها بطور کامل لغو شود، گفت: اروپا باید تکلیف خود را روشن کند و الان همه معترفند تا حداقل 2030 اقتصاد چین، آمریکا را پشت سر می‌گذارد و این اروپا می خواهد همیشه زیر یوغ زورگویی های آمریکا باشد؟ اگر می‌خواهد موفق شود باید از منافع کوتاه مدت خود برای منافع بلند مدت خود دست بردارد.  باهنر با تاکید بر اینکه اروپایی‌ها باید مشخص کنند که اینکه یک کشور بعد از توافق زیر میز زد چگونه باید جبران کنند، گفت: ما مذاکره را برای مذاکره نمی‌خواهیم و قصدمان تفاهم با رعایت عزت و مصلحت و منافع ملی است. دبیرکل جامعه اسلامی مهندسین با بیان اینکه در نظام مردم سالاری دینی ناچار به داشتن چند حزب قدرتمند متولی دار هستیم، گفت: تا زمانی که اینگونه نیست جبهه های ژله‌ای روان در انتخابات خود را نشان می دهند و ما را به مقصود و هدف نمی رسانند و باید فکر اساسی انجام شود. دبیرکل جامعه اسلامی مهندسین درباره ادغام شورای وحدت و شورای ائتلاف گفت: من بارها گفته‌ام که در نظام مردم سالاری دینی، ما ناچار به داشتن چند حزب فراگیر قدرتمند و موضع‌دار و متولی‌دار هستیم. حالا برخی ها معتقدند که باید دو حزب داشته باشیم یا برخی دیگر معتقد به حضور چند حزب در کشور هستند. چون در شرایط فعلی تعداد احزاب مورد تایید وزارت کشور زیاد است ناچارا در زمان انتخابات این احزاب باید با یکدیگر ائتلاف کنند که خروجی این رویه منجر به این می شود که آن اهداف مدنظر جریان‌های سیاسی محقق نمی‌شود.  وی افزود: در شرایط فعلی شورای ائتلاف و شورای وحدت باید تلاش خود را بکنند که یک پارچه شوند همچنین در جبهه مقابل نیز اصلاح طلبانی که با اصل نظام مشکل ندارند توصیه ما به آنها این است که به سمت تشکیل یک حزب فراگیر بروند.  باهنر خاطرنشان کرد: در عین حال مواضع شورای وحدت و شورای ائتلاف در برخی موارد با هم اختلاف دارند و هنوز تفاهمی برای ادغام این دو شورا صورت نگرفته است.  عضو مجمع تشخیص مصلحت نظام در پاسخ به سوال فارس در خصوص موفقیت دولت سیزدهم در پروژه‌هایی مثل واکسیناسیون و عضویت در سازمان منطقه‌ای شانگهای علی رغم ادعای دولت سابق مبنی بر عدم امکان ورود به چنین عرصه‌های به دلیل نپیوستن به FATF اظهار داشت: دولت ها و مجالس که روی کار می‌آیند همه‌شان نقاط ضعف و قوتی دارند. حساسیت دولت‌ها با هم متفاوت است برخی به دنبال توسعه سیاسی می روند برخی به دنبال افزایش یارانه‌ها می‌روند برخی سیاست خارجی را اصل قرار می دهند و برخی دیگر تمرکز خود را بر روی سازندگی در کشور گذاشتند. وی گفت: وقتی هم و غم یک دولت می شود برجام، بالطبع همه مسائل کشور را به این موضوع پیوند می زند. اگر دولتی بر رابطه با غرب تاکید کند طبیعی است که از رابطه با شرق باز می‌ماند و البته می‌دانیم که روسیه و چین هم منافع خود را دنبال می‌کنند و ما هم در ارتباط باید به دنبال تامین منافع ملی خود باشیم.   انتهای پیام/



*********************************************************


score: 2,
url: https://www.farsnews.ir/news/14001112001049/تاکتیکی-جدید-از-اصلاح‌طلبان-مقصران-دیروز-مدعیان-امروز,
title: تاکتیکی جدید از اصلاح‌طلبان؛ مقصران دیروز، مدعیان امروز
content: 
گروه سیاسی خبرگزاری فارس، مجمع روحانیون مبارز و مجمع مدرسین حوزه علمیه قم اخیرا و به مناسبت سالروز ورود امام (ره) و پیروزی انقلاب اسلامی بیانیه‌ای مشترک منتشر کردند که در برگیرنده نکات قابل تاملی بود. هم اکنون 43 سال از عمر پر برکت انقلاب اسلامی می‌گذرد و علیرغم همه دشمنی‌ها، توطئه‌ها، تحریم‌ها و از همه مهم‌تر ناکارآمدی‌های دولت ها و مدیرانی که برای رسیدن به دامن غرب بارها منافع ملی را با سیاست های نادرست خود در حوزه های مختلف، از فرهنگی و اجتماعی گرفته تا اقتصادی و سیاست خارجه به خطر انداختند، جایگاهی که امروز نظام مقدس جمهوری اسلامی در حوزه‌های مختلف در آن قرار دارد به هیچ وجه قابل مقایسه با قبل از انقلاب نیست و این را نه تنها دوستان انقلاب، بلکه بسیاری از دشمنان ما با صراحت اذعان کرده اند. اینکه چه شده که اعضای مجمع روحانیون مبارز و مجمع مدرسین حوزه علمیه قم، که برخی هایشان در سال های پیش سمت های بالایی در جمهوری اسلامی داشته‌اند، به این نتیجه رسیده اند که دلیل مشکلات امروز که اکثرا به دلیل سیاست‌ها و عملکرد آنها و یا مسئولان هم‌سو با آنها ایجاد شده را به پای نظام جمهوری اسلامی بنویسند، مشخص است ولی آنچه اهمیت دارد این است که چنین جریاناتی نمی‌توانند با تحریف واقعیت‌ها، نقش خود و دوستانشان را در ایجاد وضعیت کنونی را کمرنگ کنند! امضا کنندگان بیانیه مجمع روحانیون مبارز و مجمع مدرسین حوزه علمیه قم معتقدند امروز جامعه ما با بحرانهای بزرگی در عرصه های اقتصادی، سیاسی، فرهنگی و بین المللی روبرو است! اما چیزی که در این بیانیه به آن اشاره نشده این است که این به قول خودشان بحران، در چه زمانی ایجاد شده و نگاه و رویکرد چه دولت هایی در ایجاد آن نقش داشته است. جامعه ما با مشکلاتی در برخی حوزه ها مواجه است و این قابل انکار نیست، اما خیلی‌ از کارشناسان و فعالان سیاسی و اقتصادی معتقدند ناکارآمدی‌ها و سیاست های دولت‌هایی که به دنبال توسعه به قیمت له‌شدن مردم و تعامل با غرب بودند موجب ایجاد بخش عمده‌ای از این مشکلات شده است. بسیاری از کارشناسان و دلسوزان نظام در زمان مذاکرات برجام بارها و بارها بر این نکته تاکید کردند که عدم توجه به توان داخلی و ریختن همه تخم مرغ‌ها در سبد توافق با غرب باعث ایجاد مشکلاتی برای کشور خواهد شد، رهبر معظم انقلاب نیز بارها درباره عدم اعتماد به آمریکا و غرب هشدار دادند اما مسئولان دولت سابق اصرار داشتند به هر قیمتی شده توافق صورت گیرد و همین هم موجب شد فکر و ذکر همه دولتمردان درگیر مذاکرات شود و حل مشکلات داخلی زیر سایه رفت و آمدهای مذاکراتی نادیده گرفته شود. باید از بیانیه نویسان مجمع روحانیون مبارز و مجمع مدرسین حوزه علمیه قم  پرسید آن زمانی که این هشدارها داده می شد، کجا بودید و چرا خبری از بیانیه‌های بلند بالای شما نبود؟ باید پرسید آن زمانی که خودتان و یا دوستانتان در قدرت بودند چرا نگران ایجاد این مسائل نبودید و آیا فقط زمانی نگران می شوید که مردم از شما رو گردان می شوند؟ آنچه  به وضوح می توان در بیانیه مشترک مجمع روحانیون مبارز و مجمع مدرسین و محققین حوزه علمیه قم دید، تلاشی است که برای ایجاد ناامیدی از آینده‌ کشور و شک و تردید در دل جوانان صورت گرفته، آن هم در روزهایی که به واسطه تلاش دولت سیزدهم برای حل مسایل و مشکلات و تعاملی که با همسایگان ایجاد شده، خیلی از مردم به آینده روشن امیدوار شده اند. به نظر می رسد ایجاد امیدواری در مردم که با تغییر دولت و روی کارآمدن دولتی مردمی شکل گرفته، موجب نگرانی هایی برای برخی غربگرایان شده است و برای همین تلاش دارند تا مردم را از آینده مایوس کنند. البته کارنامه و عملکرد سیاسی و اجتماعی‌ بسیاری از امضا کنندگان بیانیه نشان می دهد این افراد همواره به دنبال ایجاد تردید و شک در دل مردم، به خصوص جوانان این مملکت بوده اند و هرجا در دل مردم امیدی شکل گرفته تلاش کرده اند تا با شبهه افکنی این امید را به یاس تبدیل کنند.  از سویی با مرور کارنامه برخی از این بیانیه نویسان در طی سال های گذشته هم می بینیم آنها تا کنون نه تنها باری از دوش مردم انقلاب برنداشته اند بلکه مشکلات بزرگی هم ایجاد کرده اند و در برخی بزنگاه های حساس به جای اینکه چراغ راه باشند، در مسیر چاه کنده اند. چه شده که جریان‌ها که پس از انتخابات سال 88 خواستار ابطال انتخابات شده و زیر پا گذاشتن قانون و آرای مردم شده بودند، امروز نگران جمهوریت و قانون اساسی شده‌اند! این جریانات که در ۸ سال دولت روحانی با همه اتفاقاتی، که سر مردم به دلیل ناکارآمدی مسئولان آمد، سکوت کرده بودند، چه شده که امروز تا دیدند غرب و آمریکا صراحتا به ناتوانی و ناکامی خود و بی اثر بودن فشارهای حداکثری اعتراف می کنند به جای اینکه جشن شکست دشمن بگیرند، برای ناامید کردن مردم دست به قلم شده اند؟ 43 سال از عمر پر برکت انقلاب می گذرد و این مقصران دیروز و مدعیان امروز در این مدت هرچه خواستند کردند؛ یک زمان از اعتماد مردم سواستفاده کردند و با سیاست های لجبازانه و نادرست و با روی کار آوردن مدیران ناکارآمد و دوتابعیتی و غیرمتخصص و ... نابودی منافع ملی را هدف قرار دادند و یک زمان هم چون دست رد مردم به سینه‌شان خورده بود، جمهوریت نظام را زیر سوال بردند و کشور را درگیر فتنه و آشوب کردند، امروز هم به جای کمک به دولتی که قصد گره گشایی از مشکلات دارد، علم ناامیدی را برافراشته اند. همانگونه که گفته شد با مطالعه بیانیه مجمع روحانیون مبارز و مجمع مدرسین و محققین حوزه علمیه قم می‌توان به راحتی متوجه شد که چه اهدافی پشت چنین بیانیه‌ای است و در سال‌های گذشته هم دیده‌ایم که آستانه سالگرد پیروزی انقلاب برخی جریان‌های سیاسی داخلی همواره به دنبال تحریف اندیشه سیاسی امام(ره) و تفسیر به رای نظرات ایشان در جهت اهداف جناحی خود هستند یا سعی می‌کنند با ایجاد شبهاتی مردم را دچار تردید و ناامید کنند اما آن چیزی که اهمیت دارد این است که فراموش نکنیم مقابله با این سناریوهای از مصادیق بارز «جهاد تبیین» است و نیاز است با تبیین مسائل و روشنگری درباره شبهات مطرح شده، با چنین جریاناتی مقابله کرد. انتهای پیام/



*********************************************************


score: 2,
url: https://www.farsnews.ir/news/14001130000933/کم‌توجهی-به-بیانات-رهبر-انقلاب-در-برجام-تبعات-سنگینی-برای-کشور-داشت,
title: کم‌توجهی به بیانات رهبر انقلاب در برجام تبعات سنگینی برای کشور داشت
content: 
احسان ارکانی نماینده مردم نیشابور در مجلس شورای اسلامی در گفت‌وگو با خبرنگار پارلمانی خبرگزاری فارس با تاکید بر اینکه سخنان رهبر انقلاب در مقطع کنونی جهت جلوگیری از ارتکاب اشتباهات گذشته است، افزود: اگر مسئولی به نظرات مقام معظم رهبری بی توجهی کند از اصول راهبردی سیاست خارجی که توسط معظم له تعیین شده، منحرف می شود. وی افزود: تیم مذاکره کننده باید در نظر داشته باشد که عدم توجه به نظرات رهبر انقلاب چه تبعات سنگینی را در سال های اخیر برای کشور به بار آورد. نماینده مردم نیشابور ادامه داد: همه مردم و مسئولان متوجه شدند که عواقب عدم توجه به خطوط قرمزی که رهبر انقلاب در آن مقطع زمانی برای دولت و تیم مذاکره کننده مشخص کردند چه بود و مثل آینه عبرت در برابر دیدگان ملت و مسئولان قرار گرفت. وی تاکید کرد: برجام با عدم توجه به رهنمودهای رهبر انقلاب امضا شد و در عمل نه تنها هیچ منفعتی برای مردم نداشت بلکه فقط کشور را برای چندین سال معطل انجام تعهدات طرف مقابل نگه داشته بود. ارکانی افزود: مذاکرات وین در نقطه حساسی قرار گرفته است و مسئولان باید با توجه به نکاتی که رهبر معظم انقلاب در گذشته و امروز تاکید داشته و دارند به سمت جلو حرکت کنند و بدون خارج شدن از چارچوب های رهبر انقلاب امتیازی فراتر به آمریکا ندهند. وی با اشاره به لزوم رفع تحریم ها بیان کرد: تاکید می کنم هیچ توافقی صورت نخواهد گرفت جز اینکه به صورت عملی و واقعی تحریم‌ها رفع شوند. ارکانی در پایان گفت: به عنوان خادم ملت از تیم مذاکره کننده می خواهم با اقتدار، جسارت و خلاقیت، بیانات و سیاست های رهبر انقلاب را در نظر داشته باشند.   انتهای پیام/



*********************************************************

